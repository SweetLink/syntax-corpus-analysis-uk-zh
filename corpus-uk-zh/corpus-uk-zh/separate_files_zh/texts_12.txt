祗要我哋敢去夢想 我哋呢個時代最難嘅問題 都可以用簡單嘅技巧解決 
我細個已經發現創意 係實現夢想嘅鎖匙 
呢樣嘢係我喺嫲嫲嗰度學返嚟 我嫲嫲叫 Ruth Tichauer，係個醫生嚟 佢係猶太裔難民，後嚟喺 安地斯山脈地區定居 
喺我成長裏面 大人都係鼓勵我 唔好俾事物受到限制著目光 
所以我受嘅教育包括 到偏遠嘅土著社區幫佢 
呢啲回憶好珍惜 因為啲回憶幫我明白 城外嘅世界有無限嘅機會 同時無語言同文化嘅限制 
喺當時旅程裏面，嫲嫲成日 唱一首 Kipling 嘅詩： 「有東西躲起來了，快去找它出來。 
到山𥚃去找它吧， 
它在山背滅失了。 
它滅失了，正等著你。去吧！」 
後嚟我學醫 
知道世界上每一百個兒童 就有一個患心臟病 
於是我諗我可以解決呢個問題嘅一部分 我一生都為呢一部分努力 
而呢一部分 係從懷孕期開始 
胎兒要喺母體存活 
就需要靠著循環系統 同肺之間流動嘅血 
喺出世嗰陣 呢種血液流動必然停止 
否則，嬰兒嘅心臟就會有個窿 
亦就係早産或者遺傳基因問題所見到嘅嘢 
但係我哋而家知道 缺氧都係其中一個原因 
喺圖中，你哋可以睇到 心漏病嘅病發率 隨著海拔越高越大 
影片：（嬰兒哭聲） 可以見到心漏病病人 好搏命咁呼吸 
以前要封呢嗰窿 做手術係唯一嘅辦法 
有一晩，我個朋友 Malte 喺阿馬遜河叢林露營 
我哋生火時，只有綠色嘅 鱷利樹枝唔會燒著 
呢樣嘢觸發咗我嘅靈感 
於是我哋用呢啲樹枝為骨幹 
做咗第一個用嚟堵塞心漏病嘅發明 
一個線圈就係一條金屬線不斷繞住自己 
可能你哋睇嚟覺得唔係好靚 但係，佢係我哋 解決呢個大難題嘅第一款儀器 
喺呢段片，我哋可以 見到一條好幼嘅導管 點樣將儀器帶到心臟 
然後線圈塞著個窿 
有咗靈感之後 我哋花咗好耐 製作一個雛形 
試管或者活體研究 喺實驗室裏邊上演咗幾千個鐘 
如果線圈硏究成功，就能夠救到好多人 
我由德國返到玻理維亞 途中諗，無論我哋去到邊 都會有機會令人哋過得更好 
然後我同太太兼合伙人 Alexandra Heath 醫生 開始診症 
見到病人因為我哋嘅儀器醫返好 我哋都好熱血沸騰 
但係有樣嘢困擾我哋 我哋住喺一處海拔萬二呎高嘅地方 
而 嗰度啲病人需要特別嘅儀器治療心臟病 
因為居住喺高海拔嘅病人嘅病情係唔同嘅 因為佢哋動脈中間嗰窿特別大 
好多病人無錢睇醫生，變咗唔可以及時診治 最後就病死 
第一個發明嘅儀器只可以醫好 玻利維亞一半呢類嘅病人 
於是研究又繼續 
我哋返到去畫草稿 
經過好多次試驗 同埋得到嫲嫲山區土著朋友幫助 我哋造咗一件新儀器 
過去幾百年嚟，土著婦女 都係透過布上織複雜嘅圖案去講故仔 呢啲以前無諗過嘅技藝 竟然幫我哋製造新儀器 
我哋利用呢啲傳統嘅織布方法 同埋會記録形狀嘅物料 設計咗一樣嘢 
今次嘅織布技巧 令儀器可以一件過生產 所以 儀器理應唔會生銹，甚至乎係天衣無縫 
展望將來，呢種儀器經過幾十年嘅硏發 就會變成好精密嘅結構 
可以見到，呢種儀器經過自然嘅渠道 進入人體 
醫生要做嘅只係將心漏嘅導管關上 
之後儀器會脹大，自我安置好 然後封咗個窿 
呢個手術 容易執行 因為儀器會自動操作 
亦唔需要開刀 
（掌聲） 我哋做醫生嘅 往往需要長時間同精力 先至可以同疾病搏鬥 
呢個係之前睇到嘅小朋友 經過手術之後 
你可以睇到… （掌聲） 只要個儀器埋到去穿窿嘅位置 病人一定百分百好返 
由開始到完成 成個程序只需要半個鐘頭 
從醫學同常人嘅角度嚟講都令人鼓舞 
以前嘅一啲病人家陣加入咗我哋團隊 佢哋令我哋好驕傲 咁係多得團隊之前同參與研究嘅病人 有緊密溝通 
講到呢度，我哋只有一個信念： 最好嘅方法一定要簡單 
雖然我哋以前怕創造新嘅嘢 
雖然路途艱難 
困難重重 
但係我哋嘅病人都好支持我哋 
佢哋嘅抗逆能力同勇氣 都激發我哋嘅創意 
我哋嘅目標係話︰ 冇一個兒童 會因為經費或者就醫機會而得唔到治療 
於是我哋成立一個 以一對一嘅模式營運嘅基金 
仲會向每位兒童免費提供一件儀器 等佢哋都可以接受治療 
我哋現今已經推展到好多國家 但我哋仲需要走到世界每個角落 
呢件事 源自一個無可能實現嘅念頭 而且會延續落去 確保每一個兒童都得到醫治 
多謝 
（掌聲） 

1911 年 7 月 一個 35 歲嘅耶魯大學畢業生、教授 同佢嘅團隊從雨林中嘅帳篷出發 
翻過一座陡峭嘅山 拭去眉毛上嘅汗水 佢描述咗身下嘅景象 
從茂密嘅熱帶雨林植被之中 佢睇到由花崗岩建造嘅 不可思議嘅迷宮結構 
呢個項目奇妙在 佢係國家地理雜誌第一個資助嘅項目 並為 1912 年嘅雜誌封面增添風采 
呢位教授用咗最先進嘅攝影設備 去記錄呢個遺址 從此改變咗探索 
遺跡位於馬丘比丘 由 Hiram Bingham 發現嘅 
當佢睇到嗰個遺跡，佢問︰ 「呢個係冇可能嘅，點解會搵到嘅呢？」 
所以今日 一百年之後 我邀請你哋同我 一位 37 歲嘅耶魯畢業生、教授 共赴一場奇妙旅程 
（歡呼聲） 我哋會用到最先進科技 描繪成個國家嘅地形 
呢一個夢係由 Hiram Bingham 開始嘅 但我哋將個夢延伸到全世界 令更多地方都可以有考古 亦令到考古規模更加大 
呢樣就係點解 今日我會咁興奮同你哋分享 我哋將會喺拉丁美洲 具體啲喺秘魯 執行 2016 年 TED 大獎嘅計劃 
（掌聲） 多謝 
我哋要將 Hiram Bingham 不可能嘅夢 變成未來一個 我哋可以共同擔當嘅工作 
秘魯唔單只有馬丘比丘 
仲有精緻嘅珠寶 就好似你喺呢度睇到嘅咁 
有栩栩如生嘅 Moche 陶土人偶 
有納斯卡線條 同令人驚歎嘅紡織品 
按著 TED 大獎嘅計劃嚟到做 我哋打算同一啲組織合作 首先同 DigitalGlobe 世界上最大嘅高分辨率 商用衛星圖像供應商 
佢哋會幫我哋建立 呢個佢哋有嘅眾包平台 
可能你哋當中 曾經有人都喺 DigitalGlobe 上面 幫手搵 MH370 嘅飛機 
當然，佢哋都會提供衛星圖像 
國家地理雜誌將會提供 教育同課程開發方面嘅幫助 
佢哋都會為我哋嘅平台提供豐富資源 包括你喺演講開始睇到嘅一啲檔案圖像 同埋一啲佢哋嘅紀錄片片段 
我哋已經開始咗建立同設計平台 而我依家好興奮 
跟住落嚟仲勁︰ 
由 Chase Childs 帶領嘅團隊 已經開始查緊一啲衛星圖像 
當然，你依家睇到嘅係 長 0.3 米嘅地面 
呢個就係秘魯北部 稱為 Chan Chan 嘅遺跡 
可以追溯到公元 850 年 
呢座城市真係好神奇 等我哋放大嚟睇睇 
你哋遲啲睇到嘅數據 都係咁嘅類型同埋質素 
你會睇到單獨建築 
仲有我哋已經開始搵早前未知嘅遺跡 
我哋可以肯定嘅係，作為平台嘅一份子 你會幫手搵好多之前未知嘅遺跡 就好似呢度呢個 同埋呢個潛在大型嘅遺跡 
不幸嘅係，我哋亦都喺遺跡發現 大規模搶劫嘅痕跡 就好似你哋依家睇到咁樣 
所以秘魯嘅好多遺跡都面臨威脅 但係令人欣慰嘅係 所有數據都會同前線 保護呢啲遺跡嘅考古學家分享 
冇幾耐之前，我同秘魯嘅文化部長 同埋 UNESCO 會面 
我哋之間將會有密切合作 
就好似你哋所知咁 遺跡嘅工作將會用到英文同西班牙文 確保秘魯同其他拉丁美洲嘅人 都能夠參與 
我哋嘅聯合首席研究員就係佢︰ 美國天主教大學嘅 Luis Jaime Castillo 教授 
身為備受尊敬嘅秘魯考古學家 同前任文化副部長 Luis Jaime Castillo 將會幫我哋 同考古學家協調分享數據 令佢哋就可以實地探索遺跡 
佢亦都開展緊無人機地圖測繪計劃 喺我背後睇到你可以見到其中一啲圖像 
而呢啲數據會被收入平臺之中 佢同時會描繪新遺跡，等你可以幫手搵 
我哋嘅實地探索團隊 會幫手做教育、外展 以及遺跡保護 個團隊都係屬於 由 Larry Coben 博士帶領嘅 可持續保護行動計劃 
你哋可能唔知啦 世界上嘅一啲最貧窮嘅社區 其實喺一啲最出名嘅考古遺跡旁邊 
SPI 嘅工作就係幫助呢啲社區 特別係當中嘅女性 教佢哋新嘅生活方式同訓練佢哋做生意 
等佢哋可以整手工藝賣畀遊客 
咁樣令到當地女性學識珍惜文化遺產 同埋對遺產負起主人翁嘅責任 
我有機會同當地 24 名女性 共度一段時間 就喺利馬以外嘅 著名考古遺跡 Pachacamac 
呢啲女性出乎意料嘅對我有啟發性 SPI 會幫我哋改造 一啲喺遺跡隔籬嘅社區 而呢啲遺跡你都會有份發現嘅 
秘魯只係開始 
我哋打算將呢個平台推廣到全世界 但目前我已經收到世界各地幾千封電郵 嚟自教授、教育工作者、學生 仲有考古學家 佢哋非常興奮話想要幫手搵 
佢哋甚至提議咗一啲地方去搵 包括亞特蘭蒂斯 
我唔知道我哋係唔係會搵亞特蘭蒂斯 可能我哋會去搵都未定 
所以我好開心啟動呢個平台 
個平台將會喺今年年底正式發佈 
我想講嘅係 如果我哋團隊喺過去幾星期 已經發現到一啲跡象 咁樣之後全世界嘅發現將會超乎想像 
請繼續支持我哋呢個項目 
好多謝你哋 
（掌聲） 多謝 
（掌聲） 

（音樂） 主角︰孤獨係需要代價嘅 
我有一啲迷茫 但最終都係時候同外界有真實聯繫 
我係邊個？ 
（鼓聲） 我係一個單身白人男性 現年 45 歲 
鍾意動物 
有薪工作 
善於同人打交道 
會保持健康體型 
我喺度搵緊邊個？ 
我喺度搵緊我嘅思想 
你係唔係嗰個呼應我內心嘅諗法？ 
（影片）Ron Finley︰ 如果你買唔到健康食物 你會有乜嘢感受？ 
園藝係你可以做嘅嘢當中 最治癒又最挑戰嘅事 
主角︰哇，我哋一開頭 就要整邋遢手指，係唔係？ 
Ron Finley︰園藝係你可以做嘅 最治愈又挑戰嘅事 
呢啲地方嘅人 佢哋接觸到嘅都係差嘅食物 
我想大家明白自己種食物 就好似自己喺度印錢咁 主角︰你簡直係人類糧食嘅救星！ 
Ron Finley︰食物既係問題，又係答案 
Erin McKean︰我係編寫詞典嘅 
我嘅工作就係將每個可能存在嘅單詞 放入詞典裏面 
主角︰我都好鍾意單詞 就好似詞典編纂者鍾意單詞一樣 
如果你好鍾意你隨意創造出嚟嘅詞 譬如，我隨便講個，「scuberfinkles」 你會做啲咩？ 
Beau Lotto︰你真係睇清楚喇？ 
主角︰欸，我有一啲近視 但係我睇清楚喇 
Beau Lotto︰你冇 我嘅意思係 你嘅大腦根本接觸唔到呢個世界 
你眼感知到嘅訊息 你耳仔感知到嘅訊息 全部都係冇意義嘅 因為訊息可以代表任何嘢 
嗰棵樹可以係一個遠在天邊嘅龐然大物 或者係近在眼前嘅細粒丁 但係你嘅大腦無辦法知道答案 
主角︰有一次我以為自己睇到大腳怪 但其實係一個德國牧羊人 
Isabel Behncke Izquierdo︰ 倭黑猩猩同黑猩猩 都係人類最近親嘅物種 
為咗化解矛盾、解決社會問題 倭黑猩猩交配得非常頻繁、混亂 
主角︰我凈係好奇 我哋兩個有冇乜嘢矛盾要化解 或者社會問題要解決？ 
Isabel Behncke Izquierdo︰ 記住，你係追隨我嘅諗法 而唔係追隨我 
Jane McGonigal︰呢個表情係 當一個人排除萬難 嚟到華麗制勝一刻嘅表情 
主角︰華麗制勝？ 
Jane McGonigal︰ 「華麗制勝」意味著成功咁解 你直至成功之前都唔會相信自己得咗 
你冇做嗰個表情喔 
你喺度做緊一個「我過得唔好」嘅表情 
主角︰Arthur，我想同你坦白 
我喺度搵緊一啲諗法，你明掛？ 
我喺度搵新諗法 
呢個就係我嘅情況 
Arthur Benjamin︰我會咁講 數學唔單止係求解 x 同時都係度刨根問底 
主角︰你想唔想食啲批？ 
Arthur Benjamin︰π ？ 
3.14159265358979… Reggie Watts︰ 如果我哋打算去做啲乜嘢 我哋就要做一個決定 
因為如果冇決定，我哋就會冇力量 
冇力量，我啲就冇嘢去幫 嗰一大班真正有好奇心 去解決我哋目前所有問題嘅人 
主角︰仲有，Rush 樂隊話︰ 「如果你選擇唔去做決定， 咁你依然做咗一個決定。」 
Jane McGonigal︰冇錯！ 
當我哋迎接下個世紀嘅挑戰時 呢個就係我哋急切 想喺全世界智多星面上睇到嘅一種表情 
主角︰所以，我哋要唔要 AA 制啊？ 
Arthur Benjamin︰ 3846264338327950 28841… 
971？ 
主角︰就一晚，要唔要去睇下電影 或者做其他嘢？ 
Ron Finley︰正經啲啊！一齊嚟種嘢！ 
主角︰一齊嚟種嘢！ 
好，咁我依家喺度種緊啲乜嘢啊？ 
倭黑猩猩！ 
Isabel Behncke Izquierdo︰ 倭黑猩猩！（笑） 倭黑猩猩 
Reggie Watts︰點啊，好感興趣？ 
主角︰我想聽你嘅諗法 
Reggie Watts︰咁 你知道佢哋俄語係點講？ 
主角︰嗯？ 
Reggie Watts︰「scuberfinckle」 
（酒瓶碰撞聲） （十年以嚟，好嘅意念 滿足過無數好奇心） （多過 2,200 條影片，46 億人次收看） （往後更要一齊探索新意念） 

唔記得嘅事係幾有趣 
有一日我探我媽 佢同我講呢個 我已經完全唔記得嘅故事 就係我同媽媽出街揸車，佢泊車 當佢落車 佢走去另一邊，畀我落車 而我已經一早落咗車 仲扮死添 
（笑聲） （掌聲） 因為我哋都係咁死 
（笑聲） 仲記得我悶同煩惱嗰陣 我都會咁樣同自己玩，娛樂自己 
（笑聲） 就係冷靜 
（笑聲） 好多人講我哋生活喺資訊爆炸嘅時代？ 
我唔知道呀 但我剩係知我收到好多推廣電郵 
有一封係黎自超級市場 主要因為法律原因，我唔會講名 所以我就叫佢做 SafeMart 
（笑聲） 佢哋嘅電郵內容係︰ 「仲有三日就係 King's Cross 嘅 SafeMart 開幕！」 
我好嬲 首先因為係唔記得訂閱過佢哋 其次因為 佢哋覺得我應該要為超市開幕而興奮 
於是我拉落去電郵最底 㩒取消訂閱 
我以為就咁可以告一段落 
誰不知一星期後，我收到另一封電郵 話︰「仲有兩個星期 King's Cross 嘅 SafeMart 開幕啦！」 
我諗係我未㩒到取消訂閱 
所以我再試多次 
一個星期之後，你估下咩事？ 「仲有一個星期 King's Cross 嘅 SafeMart 開幕啦！」 
呢度有一個問題 我哋因為互聯網而知道曬所有嘅嘢 同時我哋都暴露無遺 
冇咗連鎖超市同 Candy Crush 嘅電郵 我哋係好難去分別 乜嘢係對呢個世界真正重要 同對生命微不足道 
但我真係覺得佢哋好煩 所以我要寫一封好嚴肅嘅電郵 而且我覺得我會勝任呢件事 
（笑聲） 我覺得都係唔得 我要玩個遊戲 
所以我回覆電郵話︰ 「我真係好期待！」 
（笑聲） 「我有咩可以幫到你？」 
然後有個叫 Dan 嘅男人回覆我︰ 「你好 James，我已經 叫我同事回答你嘅問題。」 
（笑聲） 好似真係需要協助 
我話︰「Dan 你有咩計劃？ 
我諗緊煙花、充氣城堡…」 
（笑聲） 「我唔係好明你意思。」 
（笑聲） 我話︰「我只係對開幕超級期待！」 
（笑聲） 「你想唔想訂充氣城堡， 或者我幫你訂？」 
佢話︰「我諗有啲誤會。」 
（笑聲） 「新店開幕，不過冇慶祝計劃。」 
我話︰「但係啲倒數嘅電郵 令我愈來愈興奮！」 
（笑聲） 「唔好意思，令你失望。」 
（笑聲） 我話︰「唔緊要， 
等我哋做啲嘢。 
不過充氣城堡嘅訂金係無得退。」 
（笑聲） 「如果我哋唔用， 我哋會損失幾百英磅，Dan。」 
（笑聲） 佢話︰「Veitch 先生， 我唔係負責你訂購咗嘅嘢。」 
我話︰「咁我哋唔傾邊個負責乜嘢。」 
最低嗰行︰呢件事係我同你都有份嘅 
（笑聲） （掌聲） 「問題︰你會唔會喺嗰度 確保所有人除鞋㗎？」 
（笑聲） 好老實，我同 Dan 嘅關係之後差咗 因為我收到嘅下一個電郵係︰ 「多謝你嘅電郵，你嘅檔案編號係…」 
（笑聲） 咁好奇怪 
我話︰「Dan？」 
（笑聲） 之後我收到… 「多謝，你嘅檔案編號係 #39009371。」 
我話︰「Danny？」 
我心諗咁樣唔掂喎 因為佢之後回覆嘅電郵都只有檔案編號 
所以我話︰阿狗公？ 
（笑聲） 然後我收到︰「店鋪依家開幕。」 
（笑聲） 我話︰「但係 Dan， 佢哋一定諗點解無充氣城堡。」 
之後我哋又去返檔案編號 
故事可能就咁完 但係我記得任何嘢或者所有嘢 即使同落車一樣咁普通 只要我哋識玩，都可以好有趣 
所以我就咁回覆︰ 「多謝你嘅電郵， 你嘅檔案編號係 #0000001。」 （笑聲） （掌聲） 而我哋… 
（笑聲） 我哋好似跳舞咁有一段美好嘅關係 
亦都所以繼續落去 
成件事好得意 
但老實講，咁樣做有啲麻煩 畢竟我有其他事做 
所以我整咗個小小嘅 電郵自動回覆程式 
令到每次收到 SafeMart 嘅電郵 都會回覆一個返去 
我設定內容係︰ 「多謝你嘅電郵，你嘅檔案編號係…」 
我仲寫咗一條程式 令到檔案編號每次會加一 
我將個程式輸入個系統，同埋開咗佢 
（笑聲） 好老實，之後我唔記得咗呢件事 
（笑聲） 有一日我睇返 我至發覺我同佢之間 一直都有好多電郵來來回回 
我哋目前嘅編號係 21439 
（掌聲） 見到電腦程式會永遠將信件彈嚟彈去 我覺得好滿足 
所以我想講 即使精彩生活不在，其實都唔係咁差啫 
就算你唔鍾意官僚主義 同現今平凡嘅生活模式 你都可以用佢黎製造幽默 
所以千祈唔好唔開心 
（笑聲） 多謝 
（掌聲） 

我想講下 一個好多人都經歷過嘅感官錯覺 
當呢個錯覺嚟嗰陣 我哋會唔識得留意危險 
我亦都想講下一個我認為駭人聽聞 同時又好有可能會發生嘅情景 呢個情景發生嘅話，唔係一件好事嚟 
你哋可能唔覺得我依家講緊嘅嘢恐怖 反而覺得好型 
所以我想講下 我哋人類喺人工智能方面取得嘅成就 最终會點樣摧毀我哋 
而事實上，我認為好難會見到 佢哋唔會摧毀我哋 或者導致我哋自我毀滅 
依家你哋或者同我一樣 覺得諗呢啲嘢好得意 
正因為覺得得意 亦都成為咗問題嘅一部份 
你哋應該擔心你哋嘅反應至真！ 
如果我喺呢場演講度話畀你哋聽 因為氣候變化或者大災難嘅原因 我哋會遭遇一場饑荒 而你嘅孫，或者佢哋嘅孫 會好似咁樣生活 你就唔會覺得 「好有趣，我鍾意呢場 TED 演講。」 
饑荒一啲都唔有趣 
但科幻小說描繪嘅死亡就好有趣 呢一刻，人工智能發展 最令我最困擾嘅係 我哋面對近在眼前嘅危險似乎無動於衷 
雖然我喺你哋面前演講 但我同你哋一樣都係冇反應 
成件事就好似我哋企喺兩道門前面 
喺一號門後面，我哋唔再發展智能機器 
因為某啲原因 我哋電腦嘅硬件同軟件都停滯不前 
依家嚟諗一下點解呢種情況會發生 
即係話，因為智能同自動化好重要 所以我哋會喺許可嘅情況之下 繼續改善科技 
咁究竟係乜嘢會阻止我哋？ 
一個全面嘅核戰爭？ 
一個全球流行病？ 
一個小行星撞擊？ 
Justin Bieber 做咗美國總統？ 
（笑聲） 之但係，如我哋所知 有一啲嘢會摧毀文明 
你必須要想像 如果我哋一代又一代人 永遠改善唔到科技 情況會有幾嚴重 
幾乎可以確定嘅係 呢個係人類史上最壞嘅事 
所以唯一嘅選擇 就係二號門後嘅做法 我哋繼續年復一年升級改造智能機器 
到咗某個地步 我哋就會整出比我哋仲要聰明嘅機器 一旦我哋有咗比我哋自己 仲聰明嘅機器 佢哋就會自我改良 
到時我哋就會面臨數學家 IJ Good 講嘅「智能爆炸」危機 即係話，改良過程唔再需要人類 
依家，經常會有人學呢張諷刺漫畫咁 描繪叛變嘅機器人會攻擊我哋 
但係呢個唔係最有可能發生嘅情景 
我哋嘅機器唔會自動變惡 
所以問題在於我哋製造出 比我哋更加做到嘢嘅機器嘅時候 佢哋目標上同我哋嘅細微分歧 會置我哋於死地 
就諗下我哋同螞蟻之間嘅關係︰ 
我哋唔討厭佢哋 
我哋唔會傷害佢哋 
甚至我哋為咗唔傷害佢哋 而會受一啲苦 
例如我哋會為咗唔踩到佢哋 而跨過佢哋 
但係一旦佢哋嘅存在 同我哋嘅其中一個目標有嚴重衝突 譬如話要起一棟咁樣嘅樓 我哋諗都唔諗就殺死佢哋 
問題係，我哋終有一日整出嘅機器—— 無論佢哋自己有冇意識都好 同樣會冷漠咁對待我哋 
依家，我估對於你哋大部份人嚟講 呢件情景都係遙不可及嘅 
我賭你哋當中有人質疑 超級智能嘅可能性 更加唔好講 人類要避免超級智能 
但係你哋肯定會喺下面嘅假設當中 搵到一啲謬誤 
呢度一共有三個假設 
喺物理系統裏面，智能等如訊息處理 
但係，呢個超過咗假設 
因為我哋已經喺我哋嘅機器裏面 植入咗弱人工智能 而且呢啲機器好多 已經處於一個超人類智能水平 
同時我哋知道僅僅係物質 就可以產生所謂嘅「一般智能」 一種可以喺唔同領域之間 靈活思考嘅能力 咁係因為我哋嘅大腦 已經可以做到，係唔係？ 
我嘅意思係，大腦凈係得原子 只要我哋繼續加設原子系統 機器就可以有更加多智能行為 除非進度有咩停頓 否則我哋最終會喺機器裏面 建構出一般智能 
明白進度嘅快慢並唔影響係好重要 因為任何過程都足以令我哋返唔到轉頭 
我哋唔需要按照摩爾定律進行 我哋唔需要指數式增長 
我哋只需要繼續做 
第二個假設就係我哋會繼續做 
我哋會繼續改造我哋嘅智能機器 
而考慮到智能嘅價值… 我係話，因為有智能 我哋至會珍重事物 或者我哋需要智能 去保護我哋珍重嘅一切 
智能係我哋最有寶貴嘅資源 
所以我哋想繼續發展智能 
我哋有極需解決嘅問題 
例如我哋想治療類似阿茲海默症 同癌症嘅疾病 
我哋想認識經濟系統 我哋想改善我哋嘅氣候科學 
所以如果可以做到嘅話 我哋會繼續發展智能 
件事亦都可以比喻為︰ 列車已經開出，但冇刹車掣可以踩 
最終，我哋唔會去到 智能嘅頂峰或者高智能水平 
而呢個就係非常重要嘅觀察結果 
就係呢個結果 將我哋置於岌岌可危嘅境地 亦令到我哋對於危險嘅觸覺唔可靠 
依家，就諗下史上最聰明嘅人 
幾乎喺每個人嘅名單上面 都會有 John von Neumann 
我嘅意思係 John von Neumann 畀佢周圍嘅人嘅印象 包括佢畀嗰個時代最犀利嘅數學家 同物理學家嘅印象 都係有紀錄低嘅 
如果一半關於佢嘅故事有一半係真嘅 咁毫無疑問 佢係有史以來其中一個最聰明嘅人 
所以當我哋畫一幅比較智力嘅圖 
喺右邊高分嘅位置 我哋有 John von Neumann 
喺中間有你同我 
去到最左邊，我哋有雞仔 
（笑聲） 係吖，就係一隻雞仔 
（笑聲） 我冇理由將呢個演講搞到咁灰㗎 
（笑聲） 但好有可能智力分佈 遠比我哋目前認知嘅廣 如果我哋建造出 比我哋擁有更高智慧嘅機器 佢哋嘅智力好有可能會 超越我哋認知嘅最高智力 同埋以無法想像嘅方式超越我哋 
同樣重要嘅係 單憑運算速度就可以超越我哋 
啱唔啱？諗下如果我哋整咗一個 冇哈佛或者麻省理工研究人員 咁聰明嘅超級人工智能 
但電路運行速度大概 比生化電路快一百萬倍 所以呢個機器嘅思考速度應該會 比佢嘅創造者快大概一百萬倍 
所以如果佢運行一個星期 佢就可以完成人類要兩萬年 先至完成得到嘅工作 
而我哋又點會明白 人工智能係點樣完成咁龐大嘅運算呢？ 
另一個令人擔憂嘅事，老實講 就係…不如想像一下最好嘅情形 
想像一下我哋設計咗一個 冇安全問題嘅超級人工智能 
我哋第一次擁有完美嘅設計 
就好似我哋摞住 一個按照預期發展嘅神諭 
呢個機器仲會變成完美嘅慳力設備 
事關機器可以生產另一款機器出嚟 做任何體力勞動 兼由太陽能驅動 成本仲同買原材料差唔多 
所以，我哋唔單止講緊咕哩勞力嘅終結 
我哋同時講緊大部份用腦工作嘅終結 
咁我哋人類面對工作削減 應該何去何從？ 
我哋會好自由咁去掟飛盤 、同人按摩 
服食一啲 LSD 精神藥 同埋著上怪異服飾 於是成個世界都會變成火人節嘅人咁 
（笑聲） 頭先講到嘅嘢聽起上嚟好似好好咁 但係撫心自問 面對目前嘅經濟政治秩序 乜嘢會發生呢？ 
似乎我哋會目睹 我哋從未見過咁嚴重嘅 貧富懸殊同失業率 
如果呢筆新財富唔即時用嚟服務全人類 就算一啲億萬富翁使好多錢 㨘靚商業雜誌嘅封面 世界上其他人都要挨餓 
咁如果俄羅斯人或者中國人 聽到矽谷嘅一啲公司 打算使用一個超級人工智能 
佢哋會點諗？ 呢個機器有能力用未見過嘅力度 發動地面或者網絡戰爭 呢個係「勝者全取」嘅情況 
喺呢場人工智能較量中有六個月嘅優勢 
就係至少要做多人類五十萬年做到嘅嘢 
甚至只係關於人工智能突破嘅謠言 就可以令到人類亂起上嚟 
依家最驚人嘅一件事，我覺得 就係人工智能研究人員 安定人心時講嘅說話 
佢哋成日話，因為我哋有時間 所以我哋唔需要擔心 
「乜你唔知有排咩？ 
仲有五十年或者一百年先到。」 
一位研究人員曾經咁講︰ 「擔心人工智能嘅安全就好似 擔心火星人口爆棚一樣。」 
呢句嘢等如矽谷同你講︰ 「你十八廿二就杞人憂天！」 
（笑聲） 冇人意識到 攞時間嚟到講完全係無稽之談 
如果智能凈係同處理訊息有關 同埋我哋繼續改良我哋嘅機器嘅話 我哋最終會生產到超級智能 
但我哋唔知道要用幾長時間 先可以生產安全嘅超級智能 
等我再講多一次 
我哋唔知道要用幾長時間 先可以生產安全嘅超級智能 
如果你仲未意識到 五十年嘅概念已經唔同咗喇 
呢幅圖顯示咗以月份計嘅五十年 
先係 iPhone 面世至今嘅時間 
再係阿森一族出現係電視上嘅時間 
五十年不足以畀人類應對最大挑戰 
再一次，我哋對於有理由發生嘅事 未有採取適當嘅情緒反應 
對此，電腦科學家 Stuart Russell 有一個好嘅比喻 
佢話︰想像一下我哋收到 一個來自外星文明嘅信息 上面寫住： 「地球上嘅人類， 我哋五十年之後會到達你哋嘅星球。 
請準備好。」 
咁我哋依家凈係會倒數外星人來臨？ 
我哋應該更加緊張至係 
另一個我哋被告知唔使擔心嘅原因係 呢啲機器只會識得 將我哋嘅價值觀傳開 因為佢哋係我哋人類嘅附屬嘅一部分 
但同時佢哋會被植入我哋嘅大腦 所以我哋會成為佢哋嘅邊緣系統 
依家使啲時間諗下 最安全同唯一審慎嘅做法 而推薦嘅做法就係 直接將呢種科技植入我哋嘅大腦 
呢種做法可能係最安全同唯一審慎嘅 但係喺你將佢植入你個腦之前 科技嘅安全問題需要解決 
（笑聲） 更深一層嘅問題係 人工智能自己整超級人工智能 似乎比整一個可以喺神經科學上 同我哋腦部無縫接合嘅 超級人工智能簡單 
考慮到從事研發人工智能嘅公司 同政府好可能會互相競爭 考慮到要贏呢場比賽就要贏成個世界 同埋先假設如果你下一刻 唔會糟塌人工智能嘅成果 咁樣，似乎更加簡單嘅事會完成咗先 
但唔好彩嘅係 我除咗叫大家反思呢個問題 我就再冇辦法解決呢個問題 
我覺得我哋喺人工智能方面 需要好似「曼哈頓計劃」咁嘅計劃 
唔係講點樣整人工智能 因為我認為人工智能終有一日會整到 而係搞清楚點樣避免一場軍備競賽 同埋往符合我哋利益嘅方向 發展人工智能 
當你講緊可以自我改造嘅超級人工智能 我哋似乎只有一個機會 令到人工智能發展得安全 就算發展得安全 我哋都要接受 人工智能對經濟同政治產生嘅結果 
但係當我哋同意 訊息處理係智能嘅起步點 同意一啲適當嘅計算系統係智能嘅基礎 同意我哋會不斷完善人工智能 同意將來有好多嘢超越我哋認知嘅 咁我哋就必須要承認 我哋正喺度創造緊某種神明 
依家會係一個好時機 確保佢係可以同我哋共存嘅神明 
好多謝你哋 
（掌聲） 

我宜家用嘅語言 就來成爲世界通用語言 無論係好定壞 
我哋要面對呢個事實 互聯網用英文 金融交易用英文 空中交通管制用英文 流行音樂用英文 外交亦係用英文 英文無處不在 
宜家，愈來愈多人用普通話交流 但係同時，學英文嘅華人 多過於學中文嘅外籍人士 
我聽講過 喺中國有 24 間大學 用英文教學 
英文正在成爲主流 
仲有 有人預測喺呢個世紀尾 幾乎所有現存嘅語言 大概 6000 種 唔會俾用來做語言交流 
通用嘅語言會剩番幾百種 
仲有 直播演講嘅即時翻譯唔只會成爲現實 仲會越來越好 
我背咗咁多書 係因爲我知道，我哋已經到咗 一個要問問題嘅點 問題就係，母語係英文嘅人 點解仲要學其他語言？ 
全世界都可以用 同一種語言交流 點解仲要再學一種語言？ 
我相信有好多種原因 第一個原因 可能亦係大家最經常聽到嗰个 因為事實危險過想象好多 
換句話講 語言影響人嘅思維方式 唔同語言有唔同嘅詞彙同文法 令到人類擁有唔同嘅思維過程 就係咁 
呢係個好有趣嘅觀點 雖然有些小誤導人 
呢個觀點唔係全錯 
譬如喺法文同西班牙文 個「枱」字係陰性 
「la table，la mesa」 （法，西）我哋唯有記住 
有實驗表明 如果你嘅母語係法文或者西班牙文 如果有人叫你 想象下張枱識講嘢會點講 好多時 講法文或者西班牙文嘅人 會話張枱用女聲 
既係，法國或西班牙人會當張枱係女仔 如果你講英文，你會當枱係男仔 
呢啲數據真係好好玩 可能會有人話 如果你識外語，你就會有一種國際視角 
不過一定要注意 如果將母語係英語嘅人 作爲樣品觀察嘅話 
英文包括嘅國際視角又係乜 
講幾個例子 
屏幕上嘅人叫 Bono 
佢用慣英文 
我假設佢有國際視角 
而呢個人係 Donald Trump 
佢喺度用佢嘅方式 講英文 
（笑聲） 呢個係 Kardashian 女士 佢都講英文 
所以我哋有三個講英文嘅樣本 
佢哋嘅國際視野有咩相似 
英文又點樣影響佢哋嘅國際觀念 
呢係講法好誤導人 
慢慢形成嘅共識係語言影響思維方式 呢個係一個好模糊嘅共識 
唔係俾你多副眼鏡睇世界咁簡單 
所以喺呢種情況下 點解要學語言 
如果學習言唔會改變思維方式 又有乜其他原因呢 
原因有以下幾個 
一、你想要瞭解一個新文化 要瞭解通透，就要成爲佢嘅一部分 語言對文化有冇影響 亦冇一個明確嘅答案 如果你想瞭解一個文化 你就要喺某種程度上 瞭解呢種文化形成嘅語言因素 
除此之外，冇他法 
有一個好有趣嘅實例 
有啲偏門，但你真係要睇下 
加拿大導演 Denys Arcand 嘅一部電影 英文係「Dennis Ar-cand」 如果你想上網搜索 
佢有部作品叫「蒙特利爾嘅耶穌」 
其中有好多角色 都係好有趣嘅法裔加拿大人 同講法文嘅女人 
喺電影結尾之前有一幕 主角要帶朋友去個英文醫院 
所以喺醫院入邊 一定要講英文 
但係英文唔係佢哋嘅母語 所以佢哋好唔想講英文 
唯有好慢咁講英文 佢哋有好重嘅口音，用詞好唔通順 
突然間， 呢啲你好中意嘅人物嘅形象大打折扣 
真係進入一個文化 凈係只透過層厚紗去觀察 係冇辦法真正瞭解一個文化 
所以喺本世紀末，得番幾百種語言個時 其中一個去學習語言嘅原因係 學語言提供咗 一個 參與到原生語言環境中嘅機會 畢竟語言係一個羣體嘅符號 
呢個係第一個原因 
第二個原因 研究表明 如果可以講兩種語言嘅人 唔容易得老年癡呆 而且項目管理能力會好叻 
呢類早期嘅影響因素 令我哋可以 畀大學生一個大致嘅概念 
就係熟悉兩種語言有益健康 
第三個原因 語言本身係十分之有趣 
比我哋平時瞭解到嘅更加有趣，譬如 
阿拉伯文嘅「kataba」係「他寫」 「yaktubu」係「他寫」、「她寫」 
「Uktub」係「寫，命令式」 
佢哋有乜相同之處 
佢哋嘅共同點 就係作為中流砥柱嘅輔音 
輔音唔會變 元音就圍住輔音跳舞 
咁好玩，係人都想練習下啲發音啦 
希伯來文，同衣索比亞嘅主要語言 阿姆哈拉文，都有相似嘅例子 
真係好有趣 
唔同語言有唔同嘅文字順序 
學識唔同嘅文字順序 就好似喺唔同國家開車用左右舵咁 好似金缕梅入眼一樣 你會感受到微震 
語言有相似嘅效果 
譬如話 《戴高帽子的猫又來了》 我相信大家都經常回顧呢本書 又譬如話《白鯨記》 
有句話： 「你知唔知我喺邊度搵到佢？」 
「你知唔知佢喺邊度？」 「佢食緊蛋糕係水缸入邊啊」 「真係啊！」 
如果你用普通話講 嘅順序就會係 「你能想到我在哪裏把他找到的嗎？」 
「他在水缸裏面吃蛋糕」 「沒有錯，真是在吃蛋糕！」 
呢種感覺真係好好 
想像一下你年年月月都識做呢件事 
又或者，你哋有冇人學過柬埔寨文 
我都冇學過，不過如果我學過 我就會學到好多元音 唔止英文嘅十零個咁可憐 有成 30 幾個咁多 喺你嘴裡邊 好似蜜蜂喺巢裡邊，橫衝直撞 
呢個就係語言可以做乜 
更重要嘅係 我哋生喺一個 可以容易自學其他語言嘅時代 
喺以前，你要去課室 課室會有勤力嘅老師 亦都有天才老師 但係，佢哋唔喺成日喺度 仲去搵佢哋時 佢哋又未必有時間畀你 
你唯有去上堂 
你如果冇機會去上堂 你就要跟住錄音碟 
我就係用錄音磁帶開始學嘅 
錄音碟或者叫錄音磁帶 又或者係最經典嘅 CD 入邊內容有限 
有時你手頭有書，但係本書唔好 以前就係咁嘞 
但係家下，你可以癱喺沙發度 或者癱喺客廳個個地下 飲下酒 學你想學嘅語言 宜家有非常好嘅工具 譬如 Rosetta Stone 
我個人推介比較小衆嘅 Glossika 
幾時學都得 所以你就有機會學得更多更好 
你可以朝早學語言 
我會喺每個早晨用唔同語言 睇「呆伯特（Dilbert）」動畫 來提高我嘅語言能力 
喺廿年前就冇咁方便 一個人可以隨身 譬如話，個袋入邊 手機入邊有學語言嘅資料 喺以前會係天方夜譚 
所以，我強烈建議 你學幾個新語言 因爲宜家係個好好嘅機會 
真係會好好玩 
佢未必會改變你嘅諗法 但係一定會顛覆你嘅思維 
多謝大家 
（掌聲） 

有啲人鍾意飲法國紅酒 
而有啲人鍾意打哥爾夫球 或者埋頭睇書 
我平時最大嘅樂趣之一 我必須承認有少少特別 
我冇辦法描述我有幾鍾意 從飛機窗睇城巿 
有啲城市默默咁努力 比如話杜塞爾多夫 又或者路易斯維爾 
有啲城市 投射出佢哋幾乎冇辦法承受嘅活力 比如話紐約 或者香港 
然後仲有巴黎 或者伊斯坦布爾 同埋佢哋充滿歷史印記嘅一面 
我將城市睇成生物 
當我從高空探索佢哋 我鍾意搵建構空間嘅大馬路同高速公路 
尤其喺晚黑 當果啲上落班嘅人 令呢啲大馬路望起身非常璀璨 城市嘅血管系統執行緊重要嘅任務 就喺你眼前 
但係當我坐喺我部車入面 日日駕駛一個半鐘頭上落班之後 現實就好唔一樣啦 
（笑聲） 乜都無辦法 公共電台唔得 播客唔得 （笑聲） 甚至連冥想都冇辦法 令呢一段時間變得有意義 
（笑聲） 唔覺得好可笑咩？ 我哋製造出時速可以達到 130 英里嘅車 然後以 19 世紀馬車嘅速度嚟開？ 
（笑聲） 凈係喺美國 2014 年，我哋就用咗296億個鐘上落班 
同樣嘅時間 古埃及人可以起 26 個吉薩金字塔 
（笑聲） 我哋喺一年時間就用咗咁多個鐘 
浪費大量嘅時間、能量同埋人類潜力 
幾十年嚟 我哋應對塞車嘅措施都好簡單： 起一條新路或者擴闊現有嘅路 
呢個措施好有效 
喺巴黎相當之有效 巴黎拆咗幾百座歷史建築 嚟起 85 英里 方便運輸嘅林蔭大道 
呢個做法對宜家高速發展嘅新興城市 
依然好有效 但係喺更多發展完善嘅市中心裡面 大量嘅網絡擴張幾乎係唔可能嘅 住房建築太密集 房地產太貴 同埋公共財政太脆弱 
我哋城市嘅血管系統塞住咗、病咗 而我哋應該多多關注 
我哋目前嘅思考方式係唔掂嘅 
為咗令我哋嘅交通順暢 我哋需要新嘅靈感源頭 
喺運輸業做咗16年之後 當我同一個做生物科技嘅客人 傾偈嘅時候 
靈感出現咗 佢同我講佢嘅療程 點利用血管系統裡面嘅某啲特性 
我心諗︰哇，我哋嘅血管系統 即係體內所有嘅血管同動脈 每一日都創造緊物流嘅奇跡 
就係呢一刻，我意識到 生物學已經存在喺運輸業入面幾十億年 
血管系統試過無數解決方法 嚟運送營養、氣體同埋蛋白質 
真係世界上最精密嘅運輸實驗室 
如果解決交通需求嘅方法 就喺我哋體內呢？ 
我想知 點解血液好平常咁喺血管流動 但係我哋嘅城市就日日塞車？ 
事實上你係睇緊兩個非常唔同嘅網絡 
唔知你有冇意識到 我哋每個人體內都有六萬英里長嘅血管 有六萬英里 
喺你嘅體內 係地球圓周嘅 2.5 倍 
亦即係話我哋體內周圍都係血管 唔只係喺我哋皮膚表層嘅下面 
但係當你望向我哋嘅城市 冇錯，我哋係有地鐵系統 有隧道同橋樑 仲有天上嘅直升機 
但係大部分嘅交通都集中喺地面 喺表層 
即係話 我哋體內嘅血管系統係立體 而市區運輸系統基本上係平面 
所以我哋應該將天空納入運輸系統 
如果我哋嘅平面飽和咗 咁就將交通升高 
呢個概念嚟自中國 巴士可以跨立係堵塞嘅車輛上面 呢個概念令我哋大開眼界 對於城巿入面嘅空間同移動 有新嘅思考方式 
我哋可以行高啲 將運輸系統懸掛 就好似我哋嘅供電網咁 
特拉維夫同阿布扎比宜家討論緊 測試呢種磁懸浮車艙嘅未來網絡 
我哋可以繼續攀爬，飛天 
事實上好似空中巴士呢種公司 宜家認真咁研究市區空中的士 講明咗一啲事 
飛天汽車終於從科幻 轉移到吸引嘅商業範疇 
呢一刻好令人興奮 
所以起呢個 3D 運輸網絡 係緩和並且解決塞車嘅方法之一 
但唔係唯一嘅方法 
我哋必須質疑 我哋其他嘅根本性選擇 比如話交通工具 
想象一下一個好熟悉嘅場景： 你已經開咗 42 分鐘車 
你後面嘅兩個細路仔開始煩躁 
而你已經遲到 
見唔見到前面果部開得好慢嘅車？ 
呢種事成日發生係你遲到嘅時候 
啱唔啱？ （笑聲） 果個司機搵緊停車位 
果度附近冇空位 但係佢點知呢？ 
估計大約 30% 嘅市區塞車問題 係因為司機搵緊停車位 
見唔見到你身邊嘅 100 部車？ 
其中 85 部車入面只有一個乘客 
呢 85 位司機可以坐滿一部倫敦紅巴士 
然後問題係 如果空間係我哋急需嘅嘢 點解仲要浪費？ 
點解我哋要咁對待自己？ 
生物學永遠唔會咁做 
我哋充分利用咗血管裡面嘅空間 
每一下心跳 高血壓就壓迫幾百萬個紅血球 進入龐大嘅氧氣火車裡面 好快咁係我哋人體內流通 
而紅血球裡面嘅小空間亦冇浪費 
喺健康嘅情况下 最少會用到 95% 嘅氧氣容量 
你能唔能夠想象 如果城市裡面用嘅交通工具 使用率有 95% 將會有幾多額外空間攞嚟行路 踩單車、同埋享受城市嘅魅力？ 
血液之所以咁高效率 係因為我哋嘅紅血球並唔係只用喺 特定嘅器官同組織 如果唔係，我哋嘅血管可能會塞車 
紅血球係共享嘅 
係我哋體內所有細胞共享嘅 
因為我哋嘅網絡咁龐大 37 兆個細胞，每一個都運送氧氣 啱啱好係需要嘅時候 
血液係一種既集體又獨立嘅傳輸方式 
但係對我哋嘅城市嚟講 我哋塞住咗 
我哋塞喺無止境嘅辯論裡面 辯論建立以車為中心嘅社會 定建立係龐大嘅公共交通系統 
我覺得我哋應該更進一步 
我覺得我哋可以發明一啲交通工具 結合車嘅方便 同埋火車同巴士嘅高效率 
想象一下 
你同 1,200 名乘客一齊 好舒服咁坐喺一部 又快又流暢嘅巿區火車裡面 
城市火車嘅問題係 喺到達最終目的地之前 有時要停靠 5 次、10 次、15 次 
如果呢部火車係不需要停靠呢？ 
當你喺路上嘅時候 呢部火車嘅車廂可以動態分離 變成快車、無人駕駛嘅巴士 喺細啲嘅馬路上行駛 
所以完全唔使停靠 亦唔會有漫長嘅轉車 你宜家坐喺一部開往郊區嘅巴士上 
就嚟到嘅時候 你坐嘅果部分會脫離 自動將你送到目的地 
既集體又獨立 
呢個係共享、組合式 無人駕駛嘅未來交通工具之一 
宜家…… 
就好似喺城市行走，有無人機 空中的士、組合式巴士同埋磁懸浮車艙 都仲未夠神奇 我覺得仲有另外一種力量喺度努力緊 令巿區交通變得更有魅力 
你諗下 宜家嘅無人駕駛車輛諗緊辦法 進入由人製造、為人服務嘅 交通網絡裡面 
佢哋嘗試學習交通規則 呢個仲算簡單 更有挑戰性嘅係 佢哋仲要應對人類嘅不可預測性 
但係當成個城市變成 無人駕駛嘅時候會點？ 
我哋仲需唔需要紅綠燈？ 
仲需唔需要車道？ 
速度限制呢？ 
紅血球唔係喺車道上面流通嘅 
佢哋從來都唔會因為紅燈而停 
係第一批無人駕駛嘅城市裡面 唔會有紅燈同埋車道 
當所有車都係無人駕駛而且連埋一齊 一切都可以預測，反應時間都係最短 
無人駕駛車可以開得更加快 可以採取任何合理嘅行為嚟加快速度 或者加快旁邊其他車嘅速度 
車流會係可以透過使用動態 不斷自我改善嘅規則系統控制 代替死板嘅交通規則 
結果就係，奇怪嘅交通系統 融合咗德國高速公路嘅快同穩 同埋孟買十字路口嘅創意活力 
（笑聲） 交通功能將會非常豐富 
會好似血液咁流動 
根據一個奇怪嘅悖論 交通網絡越係自動化 佢嘅流動就越統一而且充滿活力 
所以，冇錯 生物學有嗮所有 當代交通天才應該有嘅特性 
但呢個過程已經喺幾十億年前開始 而且經歷咗好多次嘅反覆同變異 
我哋唔可以等幾十億年 逐漸發展運輸系統 
宜家我哋有夢想 有概念 有技術 嚟起一個 3D 運輸網絡 發明新嘅交通工具 同改變我哋城市嘅流動 
一起行動啦 
多謝 
（鼓掌） 

大家好 
多謝 
[ Jennifer Brea 對聲音敏感 
現場觀眾用美式手語歡迎 ] 呢個係五年前嘅我 
當時我係哈佛嘅博士生 鍾意旅行 
啱啱同我生命中最愛嘅人訂婚 
嗰陣我28歲，同大部份人一樣 覺得自己好健康、百毒不侵 
有一日，我發燒燒到華氏 104.7 度 
其實我應該要去睇醫生 不過，我一生中未患過病 而且我知，一般如果你受病毒感染 你留喺屋企，煲啲雞湯 幾日之內就會好返 
但係，呢次無好返 
發燒之後 三個星期都頭暈，無辦法出門口 
我行路會撞落門框度 
我要扶住墻先可以行去浴室 
嗰年春天，我病完又病 每一次我去睇醫生 佢都話絕對無問題 
佢手上嘅化驗報告 都話我好正常 
我所有嘅癥狀 我都可以形容 但無人睇到 
我知聽起嚟好傻 但係你點都會搵個原因畀自己 我以為可能係老化 
或者呢個就係年過 25 嘅情況 
（笑聲） 跟住，神經癥狀開始出現 
有時，我發現我畫唔到圓形嘅右邊 
有時我會講唔到嘢，甚至郁唔到 
我睇過所有專科 傳染病科、皮膚科、內分泌科、心臟科 
我甚至睇埋精神科 
精神科醫生話︰「你好明顯病咗， 但同精神科無關。 
我希望其他醫生搵到係咩事。」 
第二日，神經科醫生診斷出 我患咗轉化症 
佢話所有癥狀—— 發燒、喉嚨痛、鼻竇炎 所有腸胃、神經同心臟癥狀—— 都因為某啲我唔記得嘅情緒創傷引起 
佢話啲病癥都係真嘅 但都冇生理原因解釋 
我曾經受訓做社會科學家 
我讀過統計學、概率論 數學模型、實驗設計 
雖然我唔可以否定神經科醫生嘅診斷 
但我又覺得醫生嘅診斷唔係真嘅 但知識話畀我聽事實多數違反直覺 事實好容易被自己想相信嘅嘢矇蔽 
所以我諗可能佢係啱嘅 
嗰日，我做咗個小實驗 
我喺診所行咗兩英里返屋企 我對腳有種好奇怪、好似觸電嘅痛 
沿途，我仔細咁諗 我嘅心理點樣令呢一切發生 
當我行入門口 我跌低咗 
個腦同脊髓好似火燒咁 
條頸僵硬到下巴掂唔到胸口 同埋，無論幾細嘅聲都好—— 就算床單摩擦 老公赤腳喺隔離房行嘅聲音—— 都會令我有難以忍受嘅痛楚 
跟住兩年嘅大部分時間 我都喺床上度過 
點解我嘅醫生會錯得咁離譜？ 
我覺得我患咗一種罕見嘅病 連醫生都未見過嘅病 
之後我上網 搵到嚟自世界各地成千上萬嘅人 原來都有同樣嘅癥狀 同樣需要隔離 同樣覺得難以置信 
有啲人仲可以工作 但夜晚同周未都一定要留喺床上 只係為咗下星期一可以返工 
至於其他人 有啲病得好嚴重 要喺完全黑暗嘅環境下生活 無辦法忍受人聲 或者伴侶嘅觸摸 
我被診斷患上肌痛性腦脊髓炎 
即係你可能聽過嘅「慢性疲勞症候群」 
幾十年嚟 呢個名就代表住 一種可以嚴重成咁嘅疾病 
一樣我哋都有共同病徵就係 當我哋耗盡全力，無論體力上定精神上 就要付出代價，好大代價 
就好似如果我老公去跑步 佢可能會喉嚨痛幾日 
或者如果我行過半個街口 大概就要瞓喺床度一個星期一樣 
呢個可以話係完美嘅軟禁 
我識得跳唔到舞嘅芭蕾舞家 計唔到數嘅會計師 永遠都做唔成醫生嘅醫科生 
你曾經係咩唔重要 因為你都無辦法繼續做 
過咗四年 我仲未恢復到當日 由診所行返屋企前咁健康 
據估計，全球大概有 1,500 到 3,000 萬人患咗呢種病 
喺我嘅國家，美國 就有一百萬人患咗呢種病 
大約係患上多發性硬化嘅兩倍 
病人可以生存到幾十年 但佢哋嘅活動能力就好似 患咗充血性心力衰竭咁 
有 25% 嘅病人要留喺屋企或者喺床上 75% 至 85% 甚至唔可以做兼職 
事實上，醫生唔會醫我哋 科學家唔會研究我哋 
點解呢種咁普遍同埋慘嘅病 會被醫學界遺忘？ 
當我嘅醫生診斷出我患咗轉化症 佢指向緊 一啲有 2,500 年歷史 有關女性身體嘅諗法 
古羅馬醫生蓋倫認為 歇斯底里症嘅成因係性渴求 尤其係熱情嘅女性 
蓋倫認為子宮會變乾 並且喺身體遊走搵水份 擠壓內臟—— 無錯—— 引致極端情緒 甚至頭暈同癱瘓 
當時嘅療法係結婚同生仔 
呢種諗法維持到 1880 年代 當時嘅神經病學家 嘗試更新歇斯底里症嘅理論 
佛洛伊德發展咗一個理論 佢話︰當明意識處理唔到 一啲太痛苦嘅記憶或者情緒 潛意識就會產生生理徵狀 
將情緒轉化為生理徵狀 
即係，依架男性都會患歇斯底里症 但當然女性比較容易受影響 
當我開始睇返我呢個病嘅歷史 我好驚訝呢啲舊諗法仍然深入民心 
1934 年喺洛杉磯縣綜合醫院 198 個醫生、護士同醫院員工 病得好嚴重 
佢哋肌肉衰弱，頸同背脊僵硬，又發燒 同我當初病一樣 
醫生以為係變種嘅小兒麻痹症 
自從嗰次之後 全球錄得超過 70 次 好相似嘅後感染性疾病個案 
所有爆發傾向影響女性 當時醫生搵唔到病因 於是認為係大規模嘅歇斯底里症爆發 
點解呢個諗法可以保持咁耐？ 
我真係覺得同性別歧視有關 但係我諗醫生係想幫手 
佢哋想知答案 但呢個講法至少可以畀醫生醫人 畀醫生去解釋一啲解釋唔到嘅疾病 
問題係，咁樣會帶嚟真正嘅傷害 
1950 年代 一個叫 Eliot Slater 嘅精神科醫生 研究咗 85 個 被診斷出患上歇斯底里症嘅病人 
9 年之後，12 個死咗，30 個殘障 
好多人有診斷唔到嘅病 好似多發性硬化、癲癇、腦腫瘤 
喺 1980 年 歇斯底里症正式改名為「轉化症」 
神經科醫生喺 2012 年幫我診症嘅時候 佢完全跟隨緊佛洛伊德嘅說話 今時今日 女性被診斷呢個病嘅機會 比男性多 2-10 倍 
問題係歇斯底里理論或者心理病理論 係永遠無辦法證實 
個理論本身係無證據 以肌痛性腦脊髓炎為例，你會發現 心理學嘅解釋窒礙生物學嘅研究 
喺全球，肌痛性腦脊髓炎 係其中一個研究資助最少嘅病 
喺美國，每年喺每個愛滋病人身上 用咗大概 2,500 美金 多發性硬化症病人就 250 美金 而肌痛性腦脊髓炎病人就只用 5 美金 
呢件事唔係突然間嚟 
我唔只係唔好彩 
無視我呢個病係一個決定 係由應該要保護我哋嘅機構 做嘅一個決定 
我哋唔知點解有時肌痛性腦脊髓炎 喺家族入面發生 唔知點解你幾乎每次感染 腸道病毒、人類疱疹病毒第四型 以至到 Q 型流感嘅時候 肌痛性腦脊髓炎就會病發 又或者點解佢影響女性 比男性多兩至三倍 
呢啲嘢比我嘅病重要得多 
當初我病嘅時候 舊朋友都有樂意幫我 
之後我發覺自己 同一班就嚟 30 歲嘅女士一樣 身體面臨崩潰 
最得人驚嘅係到底我哋面對緊嘅麻煩 有幾多係被認真咁對待 
我知道有個女士 患咗一種自身免疫結締組織病 好多年都係話問題喺佢個頭度 
由發病到診斷 佢條食道完完全全被破壞 佢無辦法再食嘢 
另一個患咗卵巢癌嘅女士 好多年都係話佢只係提早咗更年期 
我有一個大學朋友 佢腦腫瘤曾經被誤診為焦慮症 
呢個就係令我擔心嘅原因︰ 自從 1950 年代開始 患自身免疫病嘅比例增加三倍 
45% 最後確診患咗 一種已知嘅自身免疫病嘅人 初時被診斷患咗軟骨炎 
就好似以前嘅歇斯底里症咁 所有診斷都同性別拉上關係 
75% 嘅自身免疫病嘅病人都係女性 某啲疾病甚至 90% 都係女性 
就算女性係容易患上呢啲病 呢啲都唔係女性專有嘅病 
肌痛性脊髓炎出現喺小朋友 亦出現喺過百萬男性身上 
正如某個病人同我講 我哋畀呢個病侵擾我哋…… 如果你係女性，人哋就話你誇大癥狀 但如果你係男性 人哋就叫你堅強、振作 
男性甚至更難診斷 
雖然我嘅頭腦唔似以前咁 
但無論點 我仲抱有希望 
有好多病一開始都被認為係精神方面嘅 直至科學發現佢哋嘅生物機制 
喺腦電圖測到大腦異常活動之前 癲癇病人可能被強制送入精神病院 
喺斷層掃描同磁力共振發現腦病變之前 多發性硬化有可能誤診為 歇斯底里性麻痺 
以前，我哋認為胃潰瘍 只係因為壓力而形成 到依架我哋發現 幽門螺旋菌先係罪魁禍首 
肌痛性腦脊髓炎從未好似其他病咁 得到科學嘅幫助 但係呢個情況已經開始改變 
喺德國，科學家開始 搵自身免疫病嘅證據 日本搵緊腦炎症嘅證據 
喺美國，史丹福科學家喺度搵緊 能量代謝達16 個標準差嘅異常情況 
喺挪威，研究人員 為一種喺某啲病人身上 可以完全緩解癌症嘅藥 進行緊第三階段嘅臨床實驗 
仲畀到希望我嘅就係病人嘅韌力 
我哋透過網絡走埋一齊 分享自己嘅故事 
我哋讀晒現有嘅研究 
我哋用自己嚟做實驗 
我哋要成為自己嘅科學家同醫生 我哋一定要咁做 
我慢慢咁喺呢度加 5%，嗰度加 5% 直到有一日，我可以行出屋企 
我仍然要做一啲荒謬嘅訣擇︰ 我今日坐係花園 15 分鐘，定係洗頭好？ 
但係我仍然相信我可以好返 
我除咗有一個病咗嘅身體，咩都好好 
得到正確嘅幫助，或者有一日我會好返 
我同世界各地嘅病人一齊對抗呢個病 
我哋將美好嘅事物填滿空虛 但咁係唔夠 
我仍然唔知我仲可唔可以跑、行路 依架呢啲嘢只可以喺夢度做 
但係嚟到呢度我都好感恩 
進展係慢 有時好 有時壞 但係每一日都好一啲 
我記得匿埋係睡房好幾個月 不見天日嘅感覺 
我以為我會死喺嗰度 
但係我今日喺呢度，同你哋一齊 呢個就係奇蹟 
如果我唔係幸運嘅一群 如果我喺互聯網出現之前病 如果我搵唔到同病相憐嘅人 
我唔知我會點 大概我會好似好多其他人咁已經自殺 
如果我哋幾十年前問啱問題 可以救返幾多人？ 
如果今日我哋真真正正開始 又可以救返幾多人？ 
如果我哋唔改變我哋嘅體制同文化 就算搵到我個病嘅真正原因 我哋都會喺其他病重蹈覆轍 
呢個病教識咗我 科學同醫學都深受人類追求嘅 
醫生、科學家同政策制訂者 都同普通人一樣受偏見影響 
我哋要喺微細之處諗諗女性嘅健康 
我哋嘅免疫系統同身體其他部分一樣 需要顧及 
我哋要聽病人嘅故事 亦要肯講「我唔知」 
「我唔知」係一件美好嘅事 
「我唔知」先會有探索 
如果我哋做到「我唔知」 如果我哋可以接觸眾多嘅未知 而唔係怕當中嘅不確定性 我哋或者可以讚歎地欣賞其中 
多謝 
多謝 

（音樂） 大概四萬三千年以前 一頭後生嘅穴熊喺今日斯洛文尼亞 西北邊境嘅綿延山巒上去世 
一千年之後 一頭長毛象喺德國南部去世 
幾個世紀之後，一隻兀鷲 喺同一片地區去世 
我哋唔知道呢啲動物係點樣去世嘅 但呢啲存在於唔同時空嘅生物 卻最終殊途同歸 
佢哋去世之後，骨骸中嘅一塊骨頭 都經由人類嘅巧手變成咗一支長笛 
等我哋嚟諗返頭先嘅嘢 
想像你係一個四萬年前嘅穴居人 
你識得點樣用火 
又已經整咗一啲用嚟打獵嘅簡單工具 
你已經學識點樣摞獸皮嚟整衫 嚟抵禦凜冬嘅寒冷 
咁下一步你會去發明咩呢？ 
發明長笛似乎好荒謬 因為呢個工具只能發聲 
但實際上呢個就係我哋祖先做嘅事 
喺發明嘅歷史長河中 無用嘅發明竟然係比比皆是 
儘管有時候人發明事物 係為咗生存，或者養育下一代 或者征服隔籬嘅村莊 
但係往往，新諗法嘅誕生 其實只係因為佢哋畀到人樂趣 
實在令人覺得奇怪嘅係： 好多好玩但似乎微不足道嘅發明 最終都會喺科學、政治同社會上 帶嚟極為重要嘅轉變 
就以可能係依家最為重要嘅發明—— 可編程電腦為例 
依家一般講法係，電腦起源於軍事技術 因為好多早期嘅電腦專門設計 嚟破解戰時密碼或者計算火箭彈道 
但事實上，現代電腦嘅起源 比你想像中仲要有趣得多 甚至同音樂有關 
長笛背後 利用空氣通過管道嚟發聲嘅諗法 最終喺兩千幾年前演變為第一部風琴 
有人諗到用手指敲擊細槓杆 嚟發聲嘅絕世好竅 從而發明咗第一個琴鍵 
從風琴、古鋼琴、大鍵琴，到鋼琴 琴鍵都一直演變緊 直到十九世紀中期 一班發明家突發奇想 摞鍵盤嚟寫信，而唔係摞鍵盤演奏 
事實上，最初期嘅打字機 原來係被稱為「識寫字嘅大鍵琴」 
但原來，長笛同音樂 曾經引致更加勁嘅突破 
大概一千年之前 喺「伊斯蘭復興運動」嘅鼎盛時期 嚟自巴格達嘅三兄弟 設計咗一部自動風琴 
命名為「自動演奏風琴」 
依家睇嚟，呢個樂器其實就係 一個巨型嘅八音盒 
通過將凸點加注喺一個轉動嘅音筒上 風琴就可以演奏曲目 
如果你想機器演奏一首唔同嘅曲目 只需要換上一個有唔同凸點排列嘅音筒 
呢個樂器係同類中嘅首創，可以編寫 
依家，從概念上嚟講，呢個係一大進步 
因為呢個發明嘅面世 將硬件同軟件嘅概念形象化 
而呢個不可思議嘅犀利諗法 唔係嚟自一個用於戰爭嘅工具 亦都唔係嚟自需求 
佢嚟自於望住一個機器 演奏音樂時嘅神奇愉悅感 
事實上，可編程機器嘅諗法 一直只出現喺音樂世界裏面大概七百年 
喺十六世紀，音樂演奏機器 成為巴黎上流社會嘅玩物 
表演者用同樣嘅編碼音筒 嚟控制一種叫做自動玩偶嘅 早期機器人嘅動作 
其中一個最出名嘅機器人 就係由一位才華橫溢嘅法國發明家 Jacques de Vaucanson 設計嘅 自動長笛演奏玩偶 
當 de Vaucanson 設計緊佢嘅 機器人音樂家嗰時 佢有另一個諗法 
佢諗，既然可以編程 一個發出優美樂聲嘅機器 咁點解唔摞佢織出色彩斑斕嘅布匹？ 
佢哋與其用凸點音筒播歌 佢哋用唔同顏色嘅線頭織成布匹 
如果你想要一匹有新圖案嘅布 咁編程一個新嘅轉筒就得啦 
呢個就係第一個可編程織布機 
但係整轉筒實在係太貴又浪費時間 於是半個世紀之後 另一位叫做 Jacquard 嘅 法國發明家靈光一閃 諗到摞打窿卡嚟代替金屬轉筒 
原來用紙編程一個裝置會更加靈活同平 
之後嗰個窿片穿孔系統啟發 維多利亞時代發明家 Charles Babbage 砌出一台分析引擎 於是，有史以嚟第一部 真正能夠編程嘅電腦就咁誕生咗 
穿窿卡片去到二十世紀七十年代 都仲俾電腦程序員用緊 
試問： 到底係咩真正令到現代電腦成為現實？ 
冇錯，軍事需要確實係好重要嘅原因 但係發明一部電腦都離唔開其他因素： 八音盒、玩具長笛演奏機器人 大鍵琴鍵盤，同埋印上布匹嘅斑斕圖案 軍事需要只係成個故仔中一小部份 
有好多改變世界嘅諗法同科技 都係嚟自「玩」 譬如公共博物館、橡膠 概率論、保險行業等等 
發明唔係總係因求而生 
就係因為鍾意玩，我哋先至會探索 先至會發掘周圍嘅可能 
而嗰種探索態度 正正令原本好多只為樂趣、玩樂嘅事物 變成重大突破嘅嘢 
依家，我覺得玩樂同我哋點樣 喺學校教育細路仔 同埋點樣喺工作場所鼓勵創新 都有關係 但咁樣睇，玩樂同樂趣 都可以幫我哋預知未來 
試諗下：喺 1750 年，你坐喺度 想像緊 20、21 世紀社會 翻天覆地嘅改變 譬如自動化機器、電腦、人工智能 而一個取悅巴黎上流社會嘅可編程長笛 喺當時已經成為將來發展嘅最強線索 
雖然佢睇起身最多係一種消遣 冇乜嚴肅實際嘅用處 但係最終卻會牽起 一個會改變世界嘅科技革命 
最後，你可以喺啲人最多樂趣嘅地方 預見未來 

乜嘢係父母？ 
阿爸，阿媽又係乜嘢？ 
呢個問題唔簡單 
今日，我哋有領養 再婚家庭 同代孕媽媽 
好多父母都面臨著難題 同艱難嘅選擇 
講唔講畀個细路知 精子捐贈呢件事？ 
如果講， 幾時講？ 
點講？ 
精子捐贈人通常被稱為「親身阿爸」 但係我哋應唔應該用「阿爸」呢個詞？ 
身為一個哲學家同社會科學家 我研究父母身份呢個問題 
今日，我想同大家講下 我同啲父母同細路 傾偈學到嘅嘢 
佢哋知道個屋企裡邊咩最緊要 就算佢哋同一般家庭有啲唔同 
我會講下佢哋點有創意咁處理難題 
亦會講下呢啲父母嘅不安 
我哋採訪過幾對 喺根特大學附屬醫院 接受不孕治療 通過精子捐贈而受孕嘅夫婦 
我哋喺呢個治療嘅 時間線上嘅兩個點 （治療同之後 7-10 年）做採訪 
我哋包括咗因男方不育嚟尋治嘅 異性戀夫婦 同需要精子捐贈嘅女同性戀夫婦 
我哋亦包括佐啲細路 
我之前想知 啲細路點定義父母同家庭 
事實上，我有問佢哋呢個問題 不過用咗唔同嘅問法 
我畫咗一棵蘋果樹 
然後以一種唔容易離題嘅方式 問佢哋一啲抽象嘅、哲學性嘅問題 
大家喺度睇到 呢棵蘋果樹係空嘅 
呢個就係我嘅研究方法 
咁樣 我可以盡量減少我講嘅嘢 而將重點放喺佢哋講嘅嘢 
我問佢哋： 如果你嘅家庭係一顆蘋果樹 佢會係咩樣？ 
佢哋就係代表 家庭成員嘅紙蘋果寫上個名 想挂喺樹上嘅邊度就掛嗰度 
然後我再問問題，多數細路 
會從爸爸媽媽或者兄弟姊妹度講起 
有個細路從 「拳師」講起 佢係個細路嘅阿爺屋企死咗嘅狗仔 
嗰時，冇一個細路提及精子捐贈人 
我問佢哋出世嘅故仔嗰時 
我話：「喺你出世之前， 個屋企就得你嘅爸爸、媽媽， 或者媽媽同媽咪。你可唔可以 
同我講下你係點嚟到呢個屋企呢？」 
佢哋就講畀我聽 
一個細路話 「我嘅阿爸阿媽冇好嘅種子， 但係有啲好人有剩餘嘅種子， 
佢哋將啲種子帶去醫院度， 放喺一個大罐度。 
我媽咪佢喺醫院 從個罐度摞咗兩粒種子， 一個係我，一個係我妹妹。 
佢將種植放入佢肚腩度。 唔知點， 佢嘅肚腩就變到好大， 然後我就出咗世。」 
嗯 
佢哋有提到精子捐贈人時 我就用佢哋嘅語言 問關於捐赠人嘅問題 
我話 「如果呢個蘋果係 嗰個有種植嘅好人， 你會點做？」 
有個男仔攞住個紙蘋果 諗邊講 
話： 「我唔會將個蘋果放喺個樹上， 
佢唔係我屋企人， 
但係我亦唔會將佢放喺個地度， 
個地度太凍太硬。 
我覺得佢應該喺個樹幹度， 因為佢使我哋有個屋企， 
如果冇佢（將種子放入個罐度）， 就冇我哋屋企， 咁就好慘喇， 我就唔會喺度。」 
所以，父母都會講啲 關於屋企嘅故仔畀啲仔女聽 
有對夫婦為咗解釋佢哋受精嘅過程 帶咗啲仔女去農場 睇獸醫同奶牛接種 
有咩唔得呢？ 
呢個係佢哋解釋嘅方式 佢哋自製嘅家庭敘事方式 
DIY 
我哋仲採訪咗一對自己整書 一個細路一本書嘅夫婦 
嗰啲書真係藝術品 寫咗夫婦喺治療過程嘅感想 
仲放埋當時喺醫院嘅泊車飛入去 
呢就係 DIY 揾到方法、語言同畫面 將你屋企嘅故仔話畀啲仔女知 
呢啲故仔多種多樣 但係有個共同點： 都有講對 BB 嘅渴望 同追求 
係關於佢哋對仔女深深嘅愛 
研究顯示， 呢啲仔女發育得好正常 
並冇比其他細路多問題 
但係，呢啲父母亦想通過啲家庭故仔 為自己辯護 
佢哋希望佢哋嘅仔女明白 佢哋用呢種方式組建家庭嘅理由 
表面之下，佢哋好驚佢哋嘅仔女會 唔認同甚至抗拒冇血緣嘅父母 
呢種擔心係情有可原 事關我哋身處一個異性主流 同強調基因遺傳嘅社會 一個仲係相信一個真正嘅家庭 有一個爸爸，一個媽媽，仲有 同佢哋有血緣關係嘅仔女嘅家庭 
噢 
我想同大家分享一個男仔嘅故仔 
佢係靠捐贈出世 但唔係我哋嘅研究對象 
有一日，佢同佢阿爸鬧交 佢話： 「你要叫我做嘢？ 
你都唔係我爸爸！」 
呢就係我哋研究嘅父母最驚嘅 
呢個男仔好快就知錯 然後同佢爸爸好返 
最好玩嘅就係佢爸爸對呢件事嘅反應 
佢話： 「成件事同我哋冇基因聯繫冇關係， 
關個仔喺青春期多啲。 
到嗰個年齡就係咁㗎啦， 
而且會過去嘅。」 
呢個男人使我哋明白 有啲事唔順利時 唔好即刻諗 係因為屋企有啲唔同 
查實個個屋企都會有啲嘢唔同 
而且 所有嘅父母都想知 佢哋做阿爸阿媽夠唔夠稱職 
我哋研究嘅父母亦會咁問 
畢竟，佢哋都想畀仔女最好嘅嘢 
佢哋有時亦會諗 我係咪一個真正嘅阿爸阿媽？ 
佢哋喺做爸爸媽媽之前就唔確定 
個療程啱啱開始時 佢哋第一次去見諮詢師時 佢哋就聽得好專心 事關佢哋好想做得好 
甚至十年後 佢哋仲記得當初收到嘅建議 
所以佢哋諗起嗰個諮詢師 同佢畀嘅建議 我哋就討論下 
有一對女同性戀夫婦講： 「我哋嘅仔仔問我哋︰ 『我有冇阿爸？』 我哋會話：『唔，你冇阿爸。』 但係我哋唔會再講咩，除非佢再問， 事關佢可能未準備好接受嗰個答案。 
嗰個諮詢師都話係咁。」 
好 
呢個同我哋一般 解答細路嘅問題好唔一樣 
譬如「牛奶係咪喺工廠裡邊造出嚟？」 
我哋會話「唔係， 牛奶喺奶牛個度出嚟嘅。」 然後我哋會講下農民 同牛奶點樣去到商店 
我哋唔會講 「唔係，牛奶唔係喺工廠度 整出嚟嘅。」 
所以就有怪事發生 啲細路都發覺到 
一個男仔講︰ 「我問我爸媽好多問題， 但係佢哋嘅反應得好奇怪。 
我喺學校有個朋友， 佢亦係捐贈受孕出世嘅。 
我有嘢想問時， 就直頭去問佢。」 
叻仔！ 
問題就咁解決咗 
但係佢嘅父母都唔覺得係咁 佢哋同個諮詢師討論建立 一個開放式溝通嘅家庭時 應該冇諗到呢個情況 
畀人哋意見就係奇怪 
我哋同人開藥時，會先收集證據 
再做化驗 再做後續研究 
我哋要知道個藥丸有咩作用 同會點影響病人嘅生活 
至於畀意見呢？ 
專家畀意見 唔應該就係理論上好好 或者有善意，就得喇 
畀出嘅意見應該有 真正改善人嘅生活嘅證據 
身為一個哲學家 我想畀大家一個悖論諗下： 我建議大家唔再聽從任何建議 
係 
（掌聲） 我唔想講完咩錯咗就停低 咁係對唔住我哋研究嘅咁溫暖嘅家庭 
仲記唔記得 嗰啲自製書同去農場嘅郊遊？ 
父母做適合啲仔女嘅嘢時 佢哋做得好叻 
我想大家記住，作為家庭嘅一份子 無論個屋企係咩形式 屋企人需要互相關愛 
冇專業人士嘅指導 
我哋都會做得好好 雖然可能會好難 時不時，仲要聽下其他人嘅意見 
所以 記住三件事 
聽取適合你屋企人嘅意見 
記住，你係專家 事關呢個係你同你家人嘅生活 
收屘 相信你自己嘅能力同創意 你自己搞得掂 
多謝 
（鼓掌） 