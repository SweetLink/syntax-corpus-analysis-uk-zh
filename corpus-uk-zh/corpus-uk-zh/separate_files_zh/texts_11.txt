各位有無試過畀你嘅中國朋友問 「你係乜嘢生肖？」 
唔好以為佢哋同你傾閒計 
如果你話：「我係屬𤠣。」 佢哋即刻知道 你嘅年齡一定係 24、36、48 或者 60 歲 
（笑聲） 問人屬乜嘢生肖係問人年齡嘅禮貌方法 
你講咗自己嘅生肖，人哋就會幫你算命 
佢哋算下你會行好運定係唔好運 你嘅性格、事業前程 同你會喺某一年點樣過 
如果你將自己同伴侶嘅生肖話畀人聽 佢哋嘅腦海就有咗你私生活嘅畫面 
或者你唔信中國生肖運程 
但佢影響全世界嘅四分一人口 你最好認識下佢比較好 
到底乜嘢係中國生肖呢？ 
多數西方人都會諗起希臘羅馬嘅星座 佢哋將星座分為十二個月 
中國嘅十二生肖就唔同 
佢係用動物命名，每十二年一個循環 排頭位嘅係老鼠，最尾嘅係豬 呢啲運程同星座無關 
例如你係 1975 年出世，咁你屬兔 
你見唔見嗰度有屬於你嘅生肖？ 
我哋嘅祖先根據陰陽五行同十二生肖 做咗一個好複雜嘅理論架構 
經過幾千年以嚟 呢啲通俗文化已經影響人民做重大決定 譬如改名、結婚、生仔同人際關係 
有時會出現啲出人意表嘅結果 
中國人相信有啲生肖比其他生肖匹配 
於是夫婦會揀特定嘅年份生仔 因為佢哋相信大家生肖配合 群策群力可以為家族帶來繁榮 
我哋搵伴侶都要睇下生肖運程 
我屬豬，咁同老虎、羊仲有兔都會好夾 
中國人相信有啲動物天生相沖 
我屬豬, 所以要小心屬蛇嘅朋友 
在座邊個係屬蛇嘅，唔該舉舉手 
我哋遲啲傾吓 
（笑聲） 我哋相信有啲動物比其他動物好運 譬如龍 
唔似西方嘅傳統習慣 中國嘅龍象徵權力同財富 
所以每個人都夢想生個龍仔龍女 
馬雲嘅父母一定為佢覺得驕傲 
佢哋唔會係唯一孤獨嘅父母 
2012 年係龍年 中國、香港同台灣嘅出生率 增加咗 5% 
即係代表比平時多咗一百萬有多嘅嬰兒 
由於中國傳統偏愛男嬰 男仔同女仔喺呢一年係 120 :100 
當呢啲龍仔大個之後 喺戀愛同搵工都會競爭得好犀利 
根據 BBC 同中國政府嘅新聞發布 2015 年 1 月係剖腹生產手術嘅高峰 
點解？ 
因為呢個係馬年嘅最後一個月 
佢哋唔係特別鍾意馬年 而係唔想生個唔好運嘅羊仔 
（笑聲） 如果你屬羊，唔好唔開心 
呢啲人都係羊仔羊女 
佢哋睇嚟都唔似輸家 
（笑聲） 老虎係另一隻唔受歡迎嘅動物 因為老虎性格變幻無常 
好多中國地區喺呢啲生肖年份 都見到出生率急劇下降 
或者我哋應該反過嚟睇 呢啲虎年同羊年嘅嬰兒面對少啲競爭 
可能佢哋係幸運兒 
我喺福布斯查過世界頭三百個有錢人 發現一件有趣嘅嘢 就係大家最唔想做嘅老虎 同羊呢兩個生肖 竟然名列榜首 甚至高過龍 
咁樣我哋或者要諗下 面對少啲競爭可能仲好 
最後一點但係喺最有趣嘅一點 好多中國人根據生肖運程 嚟做投資決定 
雖然人民信賴生肖嘅傳統 已經超過幾千年 但係人民利用生肖做重大嘅決定 直到呢幾十年，呢種熱潮先真正出現 
以前我哋嘅祖先為咗生計奔波 要抵受貧窮飢荒 乾旱、疾病同內戰暴亂 
最後中國人多咗時間，財富同科技 去創造自己一直希望嘅理想生活 
十三億人集體做嘅決定 已經令到經濟波動，佢哋每樣嘢都需要 由醫療服務，教育到房屋同消費品 
中國喺世界經濟同地緣政治都好重要 佢哋根據生肖同其他中國傳統做決定 最後會影響到全世界每一個人 
呢度有無猴年出世嘅人 
2016 係猴年 
猴子生性聰明、好奇、多計同頑皮 
多謝 
（掌聲） 

今時今日，有四千萬個美國人 孭住一筆讀書債投身社會 
佢哋屋企窮，要借錢讀大學 而家夾埋嘅債務有成一兆美金咁多 
呢班畢業生乜嘢工都要試 為求還得清自己筆債 
喺美國 連一個破咗產嘅爛賭二都翻身有望 
但完全唔使指意 一個畢業生可以還清筆債 
以前响美國 讀大學唔等於要負債纍纍咁畢業 
我朋友阿 Paul 佢爸爸喺科羅拉多州立大學畢業 當年有退伍軍人法保障 
嗰個年代 大學學費全免，又或者近乎零 因為政府覺得大專學歷對社會有益 
但好景不常 
輪到阿 Paul 喺同一間大學畢業嗰陣 英文系畢業嘅佢，要做住兼職嚟還債 
卅年前 多數人都畀得起大學學費 你爭落嘅錢，畢業之前就可以還晒 
但好景不常 
輪到阿 Paul 個囡同樣步佢後塵 唯一唔同嘅係 五年前佢畢業嗰陣 孭住成身債 
阿 Kate 同埋其他大學生都要借錢 因為大學學費經已貴到 好多美國家庭都負擔唔起 
咁又點啫？ 
借筆錢嚟投資一個貴價學位 只要第日還到錢，就唔成問題啦 有大學學歷，起碼有得賺多啲嘛 
但問題嘅癥結就响呢度 
連一個 2001 年畢業嘅人所賺嘅錢 比起 2013 年畢業嘅 Kate 仲要多出 10% 
所以… 
學費飆升 津貼少咗 家庭收入又縮咗水 個人收入微薄 
唔怪得有多過四分一嘅畢業生 連要還債都還唔到 
不過，最壞嘅時刻亦係最好嘅時刻 因為啲事實就攞喺响你面前，唔理唔得 
今日我想講其中三個事實 
1.2 兆美金嘅學債 明顯反映咗 大學教育經已淪為一種消費品 
我哋講起教育就好似班資本家咁 將教育當係投資，愛嚟增強人力資本 訓練啲人出嚟做嘢 
愛嚟將啲學生按等級分類 等啲僱主請人嗰陣容易啲 
《美國新聞與世界報導》 公布大學排名嘅方式 十足啲消費報告評估啲洗衣機咁款 
份報告用詞粗暴到極 
叫啲老師做「服務提供者」 叫啲學生做「消費者」 
社會學呀，莎士比亞呀 足球同埋科學呀 呢啲冚唪唥叫做「服務內容」 
學業借貸好好賺 
不過賺嗰個唔會係你 
你嘅債務甚至養肥咗 成個學生借貸行業 
呢個行頭其中兩條巨龍 Sallie Mae 同埋 Navient 公布上年總盈利一共有 12 億美金 
學生貸款正正同樓宇按揭一樣 可以係捆綁式、套餐式同拆件式 响華爾街出售 
啲大專院校 投資呢啲證券貸款嘅時候 頭尾賺兩轉 
首先賺你筆學費 跟住賺你啲息口 
睇見盤生意咁好賺 大家仲會奇怪嗰啲高等教育辦學團體 點解會用啲失實嘅宣傳手段 嚟推銷利誘 
藉教育嚟剝削緊乜都唔知嘅學生嗎？ 
第三： 學位經已淪為品牌 
當年我有個老師寫話： 「當學生變成一班消費者， 佢哋就會喺度盲追學位，鬥生鬥死。」 
正如蘋果不斷向人推銷新款 iPhone 做教育嘅亦可以不斷向人推銷學位 
昨日嘅中學，變成今日嘅大學 一早有人咁講過 
但點解要停喺呢一步？ 
大學可以不斷招攬人讀文憑，讀完再讀 再讀碩士學位、博士學位 
佢哋仲推銷專上教育係地位嘅象徵 
買學位 同你買架凌志、買個 LV 一樣 係買嚟抬高身價 
靠佢，你可以招人妒忌 
學位已經淪為品牌 
但係呢啲真相成日畀一片叫賣聲掩埋 
日日硬係有班政客 喺個公仔箱度同我哋講： 「大學學位好重要， 有佢先可以扶搖直上、做到中產。」 
通常理據就係專上學歷競爭力高： 大專畢業比起高中畢業平均賺多 56% 
我哋再細心啲解讀個數字 因為驟眼睇 個數字好似喺度推翻緊嗰啲 「大學畢業做收銀沖咖啡」 之類嘅新聞咁 
响 100 個有專上學歷嘅人裏面 45 個冇順利畢業 原因好多，財政困難係其一 
嗰 55 個順利畢業嘅人 有兩個冇嘢做 有 18 個搵唔到長工 
雖然大學畢業生搵得多過中學畢業生 但究竟佢哋夠唔夠填嗰筆巨債 同埋你讀書嗰陣冇咗嘅搵錢機會呢？ 
依家連經濟學家都承認 只有順利畢到業嘅大學生先還得哂 
而純粹係因為中學畢業生嘅薪水 幾廿年嚟大幅縮水 
咁多年嚟 有高中學歷嘅人 付出同收入唔成正比 
若果佢哋可以賺返佢哋應得嘅水平 咁讀大學對好多人嚟講肯定係蝕大本 
大學畢業生薪水嘅溢價 
我睇都係靠高中畢業生倒貼而嚟 
有三份二嘅大學畢業生發現 工作未如理想 
佢哋唔睇好前景 或者直情覺得前途暗淡 
而正正係佢哋要去承受 學債帶嚟嘅沉重負擔 
最心悒嘅係，正正係佢哋 畀人最落力用學位升值呢個理由氹落搭 
咁嘅銷售伎倆，自私自利不特止 仲係麻木不仁 
咁我哋做啲乜嘢好？ 
如果學生同家長都當學位係商品呢？ 
個個似乎都咁睇 
買任何商品嗰陣 你會要人哋清楚交代件貨嘅詳情 
你去買藥 佢會寫明有咩副作用 
你買件大學商品嗰陣 佢需要有張警告標籤 畀消費者有權揀 知情下做決定 
你去買車 佢會話你知每加侖預計跑到幾多里 
但冇人會預計到讀完大學 譬如讀完科「加拿大研究」前景會係點 
真係有呢個學系㗎 
假如有個應用程式可以話個前景我哋知？ 
計吓個學費同預期人工係咪成正比 
暫且叫個應用程式做 Income-Based Tuition 或者 IBT 啦 
係你哋其中一個人設計而嚟 
（笑聲） 正視返你嘅前途問題 
（笑聲） IBT 呢個應用程式有三個好處 
用戶可以知道 讀完某某大學同埋學系，人工會係幾多 
用家有咗呢啲資訊 就冇咁易 畀啲無良推銷員氹得掂 
同時可以揀得明智啲 
到時仲邊有人會交一筆 高過預期人工 15% 嘅學費出嚟呢? 
IBT 有第二個好處 
透過顯示學費同薪金嘅關係 大學管理層必須要運用新思維 去妥善釐訂學費 
譬如 大部份嘅學生不論學系，學費劃一 
呢個制度明顯好唔公平，需要改革 
工程系嘅學生通常用到嘅資源 譬如設施、實驗室、教職員呢啲 會多過哲學系嘅學生 
但呢班哲學生 變相資助緊班工程系學生 
第時人工高一截嘅工程系學生 
點解要兩個人買嘅貨一樣 畀嘅錢一樣 但其中一個淨係享用到 一半甚或三份一呢？ 
事實上，某啲學系嘅畢業生 拎緊人工嘅 25% 嚟還債 但另一啲拎 5% 就得 
咁學科收費合理啲就會消除呢啲不公平 
當然啦，而家呢堆資料… 我諗在座會有人走去搞㗎可？ 
呢堆資料要有人整理好 譬如交畀會計公司做審計 避免畀啲統計數字呃 
統計大家都識㗎可？ 
除咗正話兩個好處 第三個，而且係 IBT 最大嘅好處 就係令美國人唔使驚再陷入財困 唔使再驚買咗件爛貨返嚟 
或者某個時刻 新舊兩代嘅美國人重新發現 正如頭先嗰位講者所講 對知識嘅追求同熱愛 開始學啲想學嘅嘢 鍾意自己學緊嘅嘢，隨心而行 
深受知識所啟發 去探索自己渴望探索嘅事物 
望返轉頭，其實係阿 Eric 同 Kevin 兩年前 正正係呢一班後生仔 佢哋鼓勵我，同我共事 到到而家 依然落力研究緊美國呢個學生貸款問題 
好多謝大家！ 
（鼓掌） 

我哋設計新產品、服務或者業務嗰陣 你永遠都唔會知道點嘅設計先為之好 除非你行出去望吓啲人用成點 
次次行過倫敦海伯里公園嗰陣 呢個念頭都會自動彈出嚟 
嗰度超靚 
有個好大嘅綠化空間 
側邊有一迾喬治王朝風格嘅建築 
但中間零零舍舍有條泥路 
好明顯啲人唔想氹氹框啦 
佢哋想走捷徑 於是乎自己行咗條路出嚟 
我哋會叫呢個做「公眾期望嘅走法」 咁樣嘅走法往往都受歡迎 
而我都覺得呢啲捷徑好正 因為佢哋說明咗設計 同用家體驗往往有出入 
但呢一刻，希望大家唔好話我 因為陣間你會見到好多 同「捷徑哲學」有關嘅嘢 
今日，我揀咗三個幾得意嘅故仔 分享吓佢哋對於我 做設計嗰陣有啲咩啟發 
第一個响巴西首都，巴西利亞 
提醒到我嘅係 有時設計就係用最直接嘅方法 嚟滿足人嘅需要 
巴西利亞係幾正㗎 
五十年代由建築師尼邁爾規劃設計 
當其時因為航空業好發達 所以佢將巴西利亞規劃成飛機咁嘅外形 
唯一頭痛嘅係 佢將好多重要政府建築 擺响駕駛艙嗰個位 
當你放大嚟睇，响城市正中心 紅色點嗰度 你會見周圍都穿插住一條條嘅小捷徑 
度度都係 
佢哋自以為個設計好有前瞻性 
以為第時人唔使再用對腳 揸架車就可以四圍去 所以斷定第時唔需要任何行人路 
但現實話我哋聽，我哋需要行人路 
呢拃捷徑全部都好危險 
就攞中間嗰條嚟講 你見佢橫跨咗成 15 條行車線 
所以巴西利亞嘅行人事故 比起美國啲城市平均高出五倍 一啲都唔出奇 
人總係好多計仔 
總係會扭盡六壬搵最快嗰條路 為嘅只係慳錢慳時間 
不過唔係條條捷徑都咁危險嘅 我記得有次响希思羅機場 
我哋成班都𢲷晒頭 唔明做乜免稅區中間 無端端有條行人路喺度 
我估唔到嘅係 好多人唔會行左邊嗰條正式嘅路線 反而穿過右邊，自己開咗條捷徑 
有個幾得意嘅問題： 班設計師見到我哋咁行法，會點睇呢？ 
覺得我哋好蠢？ 
覺得我哋好懶？ 
定還是會欣然接受呢？ 
佢哋設計咗啲路出嚟 而我哋就合力改個設計 
所以我哋嘅設計要以人為本、簡單直接 因為就算你個設計唔啱用 啲用家都會改到啱為止 
第二條得意嘅捷徑响加州大學 
提醒我嘅係 有時最掂嘅設計係來自用家自己 
大學校園總會搵到啲好正嘅捷徑 
我估因為啲學生成日遲到 兼有啲小聰明 
所以飆去上堂嗰陣，硬係會搵捷徑 
呢間大學嘅設計師都深明此道 
所以佢哋起好啲大樓之後 等一頭半個月，由啲路自然成形 
然之後鋪返條路出嚟 
（笑聲） 呢條橋超聰明！ 
事實上，直接交個波出去 你就會知道啲人其實想要乜 
就好似波士頓嘅 Ayr Muir 咁 佢想開餐廳，但開喺邊好呢？ 
賣啲咩好呢？ 
於是乎佢揸住架餐車 日日駛去唔同地方 
用雙頭筆寫低有咩嘢食賣 日日唔同款，試吓水溫 
依家佢啲餐廳經已開到成行成市 
所以話，將設計權交畀用家 其實可以好有效 
第三個、亦係最尾我想分享嘅 係美國國立衛生研究院 
佢提醒我，呢個世界每秒都變緊 所以我哋要順應時勢 
你應該估到呢度係醫院 
左上角寫住「腫瘤科」 
啲病人通常會响右下角啲酒店度住 
呢間醫院好以人為本 會為病人提供專車接送 
但係當佢哋開始有幫病人做化療嗰陣 就留意到病人好少會搭專車 
佢哋周時作嘔作悶，所以寧願行返酒店 
就係咁，病人自己行咗條路出嚟 
打斜呢條 病人仲叫佢做「化療徑」添 
開頭醫院見到條路 仲諗住冚返層草皮上去 
後尾佢哋至發現班病人好需要呢條路 所以鋪好咗條路畀病人 
我哋要做嘅嘢 就係鋪好呢啲用家想要嘅路 
再望返最開頭倫敦嗰個公園 條捷徑並唔係一直响度 
佢之所以出現 係因為每逢有比賽 啲人就湧晒去隔籬嗰個阿仙奴球場 由右下角個地鐵站一路行行行 
先有今日呢條路 
如果返返去幾年前 個球場仲未起完嗰陣 我哋唔會見到條路 
所以我哋要做嘅嘢 就係睇住啲路幾時出現 可以嘅就鋪好佢 正如呢幅相咁 
有人整咗個欄喺路中心 其他人就嘗試向右兜過佢 仲鋪靚佢添！ 
（笑聲） 同時，呢啲捷徑提緊我哋 世界係變緊 每一秒都有變化 
你大可以望吓幅相對岸 又有另一條小路慢慢現形 
呢三條捷徑提醒我 做設計要以人為本 
肯從用家角度出發 話唔定就係企業成功嘅關鍵 
要體貼人嘅需要 要用最簡單嘅設計 如果你個設計唔夠直接 自自然有人會改返直佢 
再講，想知啲人要啲乜 最好就將設計權交畀佢哋 
齋坐响寫字樓唔會幫到你 
不如行出去留意啲人需要啲乜 
最後，有賴科技進步，成個世界變化萬千 
冇一刻停落嚟 
嚟緊呢啲捷徑肯定越見越多 
我哋要做嘅，就係搵啲合適嘅小捷徑 然後將佢哋變成路 
多謝大家！ 
（鼓掌） 

請大家想像下 自己係個打緊仗嘅士兵 
可能係個羅馬步兵 或者係中世紀嘅弓箭手 又或者係祖魯戰士 
無論你身處何時何地 有啲嘢係唔會變嘅 
你嘅腎上腺素會升高 你嘅行為，其實根植於 呢啲反射動作之中 呢啲用黎保護你自己 同埋打敗敵人嘅反射動作 
所以依家我希望 你哋諗下喺頭先嘅情境中 自己扮演唔同嘅角色：偵察兵 
偵察兵唔洗攻擊或者防禦 
任務只係要了解情況 
偵察兵要行出去 畫出敵方嘅地圖 了解潛在嘅阻礙物 
偵察兵希望了解嘅係譬如 一個方便過河嘅位置 係唔係有一座橋 
不過更加重要嘅係，偵察兵希望 了解嗰度究竟有啲咩 知得越精確越好 
正如真正嘅軍隊入面 士兵同偵察兵都好重要 
不過你又可以當呢啲 角色代表緊啲思維方式 比喻緊我哋喺日常生活之中 接收信息同諗嘢嘅過程 
我哋今日想講嘅就係 要擁有優秀嘅判斷力 要作出精確嘅預測、正確嘅決定 主要取決於你嘅思維方式 
依家我哋可以實際 展示下呢種思維方式 我會帶住你地去 十九世紀嘅法國 喺嗰度，呢張睇落微不足道嘅紙仔 引發咗歷史上 數一數二嘅政治醜聞 
1894 年，有啲法國公務員發現 
垃圾桶裡面一張撕碎嘅紙 將啲紙砌返埋之後 佢哋發現隊伍裡面有人 偷偷地賣軍事機密畀德國 
於是佢哋開始咗個大規模嘅調查 調查結果好快指向一個人 阿弗列 ‧ 屈里弗斯 
佢嘅信用紀錄幾好 之前無做錯過嘢 又唔似有犯案動機 
但係，屈里弗斯係隊伍 入面唯一一個猶太軍官 不幸嘅係，嗰時法國軍隊好歧視猶太人 
佢哋攞屈里弗斯嘅字跡同嗰張紙做比較 發現係一致嘅 雖然其他筆跡專家 覺得冇咁似 但係無論點 
佢哋去咗屈里弗斯間屋 搵佢做間諜嘅痕跡 
佢哋搵暈曬佢啲文件 都搵唔到證據 
佢哋反而覺得屈里弗斯一定係做緊間諜 仲超級狡猾，係佢哋嚟到之前 已經將啲罪證收起曬 
跟著落嚟，佢哋去查佢嘅個人歷史 試圖尋找犯罪嘅痕跡 
佢哋向佢嘅老師問話 發現佢喺學校學過外語 就覺得佢一定係為咗之後 做外國間諜 
佢嘅老師仲話 屈里弗斯記憶力好，好到出曬名 真係太可疑啦，係咪？ 
因為你知啦 間諜係需要記住好多嘢㗎嘛 
呢單案件上咗法庭 屈里弗斯被判有罪 
之後，佢哋將佢帶到廣場上 依足規矩咁扯走佢嘅徽章 又將佢嘅劍折成兩段 
呢個就係屈里弗斯降級事件 
佢哋判咗佢終身監禁 將佢流放到南美洲海岸 一個叫做魔鬼島嘅荒涼小島上 
佢之後就去咗嗰度淒涼度日 寫左一封又一封信畀法國政府 求佢哋重新審過單案時 會察覺佢係無辜嘅 
但係大家都覺得 呢單案已經完曬 
我覺得屈里弗斯事件 好有意思嘅一個地方 就係嗰啲官員點解咁肯定 屈里弗斯係有罪嘅呢 
你甚至會覺得 佢地設佢局 特登陷害佢 
不過歷史學家都唔係咁諗 
我哋可以睇到 個啲官真係覺得 控訴屈里弗斯嘅理據十足 
呢件事令人奇怪 人類個腦到底有咩問題 以至咁丁點嘅證據 都可以說服到人判佢有罪？ 
係咁嘅，科學家發現一種 叫做「動機性推理」嘅現象 
係指我哋嘅潛意識 我哋嘅慾望同恐懼 塑造咗我哋分析信息嘅方式 
有啲信息，有啲諗法 對我哋嚟講好似朋友 
我哋想佢地贏 我哋想護住佢哋 
有啲信息好似仇人咁樣 我哋想消滅佢哋 
所以我鐘意叫動機性推理 做「士兵思維」 
你哋就從未迫害過 猶太裔法國軍官，話佢係叛徒 我估係呱 不過你如果鍾意睇體育 或者政治新聞 你可能已經留意到 譬如，當個裁判話 你鍾意嗰隊犯規 你就會好想搵理由講 佢點解判錯咗 
不過如果佢判另外嗰隊 犯咗規，你就會覺得好啱 
這個例子幾好 但大家唔好咁認真 
或者，你可能啱啱先讀咗一篇 有關一啲爭議嘅文章或者研究 譬如應唔應該有死刑 
啲研究員發現 如果你支持死刑 但係篇文話死刑無用嘅話 你就會好想搵出 呢份報告邊度寫得唔好 
不過如果篇文支持死刑 你就會覺得佢寫得好好 
反之亦然：如果你唔 支持死刑，都係一樣嘅 
我哋嘅判斷力喺無意之中 受我哋嘅立場好大影響 
呢個現象好普遍 
決定緊我哋點睇 健康同人際關係 點投票 點先覺得係公平或者合乎道德 
最驚嚇嘅係 動機性推理或者士兵思維 都係完全無意嘅 
我哋以為自己好公正、好客觀 但係都可以冤死無辜嘅人 
不過，好彩屈里弗斯嘅故事未完 
呢個係皮卡爾上校 
佢係另外一個法軍高官 同其他人一樣，佢都覺得屈里弗斯有罪 
又同其他人咁，佢都有少少反猶太 
不過，過咗一段時間，皮卡爾開始懷疑 「我哋係唔係冤枉咗屈里弗斯？」 
之後，佢發現 屈里弗斯坐緊監時 都繼續有人為德國通風報信 
佢仲發現軍隊入面 有人嘅字跡同果張紙仔上嘅一模一樣 而且比起屈里弗斯嘅字跡更加似 
於是，佢向上級匯報佢嘅發現 不過令佢失望嘅係，佢哋一係就唔上心 一係就兜個大圈，合理化啲新發現 譬如「皮卡爾，你只不過 發現咗另一個間諜 模仿咗屈里弗斯嘅字跡。 喺屈里弗斯坐監之後接手間諜工作。 
不過屈里弗斯都係有罪嘅。」 
最尾，皮卡爾成功幫屈里弗斯洗脫罪名 
但係就用咗整整十年 期間佢自己都因為 對軍隊不忠坐咗陣監 
好多人覺得皮卡爾唔係成件事嘅英雄 因為佢都歧視猶太人，我同意呢點 
不過，對我黎講，正因為皮卡爾反猶太 佢嘅舉動更加令人佩服 因為佢都同其他軍官有一樣嘅偏見 有同樣嘅原因可能作出唔公正嘅判斷 但佢尋找、堅持真相嘅動力將功補過 
對於我嚟講 皮卡爾係「偵察思維」嘅典範 
冇支持或反對任何觀點 而係純粹發現事實所在 盡量真實準確嘅事實 即使啲事實唔光彩、唔方便人 唔討人歡喜 
呢個就係我熱愛嘅思維 
過去幾年，我試圖探索同發現 「偵察思維」係點樣形成嘅 
點解有啲人，有啲時候 能夠摒棄自己嘅偏見、主觀同埋動機 嘗試用最客觀嘅眼光 去睇清事實同證據 
答案就係情感上 
就好似士兵思維係出於 譬如防禦或者親疏有別嘅情感 偵察思維都係 
不過係出於唔同嘅情感 
譬如，偵察者有好奇心 
佢哋學到新嘢時 或者解開難題時 就會好開心 
如果佢哋發現有嘢 違背咗佢哋嘅假設 就會覺得好奇 
偵察者都有唔同嘅價值觀 
佢哋覺得驗證自己嘅觀念 係一種美德 而唔會覺得 改變諗法係一種軟弱嘅行為 
最後，偵察者係腳踏實地嘅 佢哋作為人嘅自尊唔係取決於 佢哋對於特定議題嘅諗法係對定錯 
佢哋可能覺得死刑係有用嘅 
但如果有研究話死刑係冇用嘅 佢哋會諗「係，我諗錯咗， 但都唔代表我差勁或者蠢」 
研究員發現呢啲性格特點 ——而我都係啲故事中發現 預示咗人嘅判斷能力高低 
我最想比你知道嘅就係 係呢啲性格特點同你醒唔醒無關 同你識幾多嘢都無關 
其實同智商都冇咩數據上嘅關係 
主要都係同情感有關 
我成日引用聖埃克絮佩里 
——即係《小王子》嘅作者所講 
「如果你想造船， 唔好叫人地收集木頭、發號施令、 分配工作， 
而係要教識佢哋嚮往 無邊無際嘅大海。」 
換句話講 如果我哋真係想改善判斷能力 不論係作為係個人或者社會 我哋最需要嘅唔係更多嘅邏輯構建 比喻、機會率又或經濟學 儘管呢啲嘢都好有價值 
不過要好好利用呢個理論 我哋最需要嘅係偵查思維 
我哋需要改變自己嘅感觀 
我哋需要學習 喺發現自己諗錯嘢時 覺得自豪而唔係羞恥 
需要學習如何喺發現一啲 同我哋觀念牴觸嘅資訊時 覺得好奇而唔係戒備 
所以，我想問你哋嘅問題係 你最想要嘅係咩？ 
你想防禦自己嘅觀念？ 
定係想盡可能睇到真實嘅世界？ 
多謝各位 
（掌聲） 

我係英國人 
（笑聲） （掌聲） 「我係英國人」呢句說話 從來未引起過咁多人同情 
（笑聲） 我嚟自一個島國 好多人都相信 過去咁多年有好多嘢持續發生緊 
歷史上，我哋傾向改變其他國家 但好少改變自己 
所以當我六月廿四號朝早起身 發現我個國家公投結果係脫歐之後 我好震驚 首相辭咗職 蘇格蘭講緊第二場公投 有可能令英國瓦解 
所以成件事對於我嚟講都幾震撼 對於好多人嚟講都係 但呢件事幾日後 發展成我國家嘅一個政治危機 
有呼聲話要舉行第二場公投 呢個情況就好似運動比賽完咗 我哋叫對手重新比賽一樣 
每個人都指責其他人 
人民指責首相 話佢當初做咩搞公投 
啲人鬧在野黨黨魁唔夠努力爭取 
後生指控老人家 
受過教育責備無受過良好教育嘅 
危機裏面最不幸嘅事 令成個危機更差 仇外同種族情緒充斥喺英國街頭 去到我前所未見嘅水平 
啲人宜家講緊究竟我個國家 會變成小英格蘭 定係好似我同事話齋 變成一個浮沉喺大西洋嘅 五十年代懷舊公園 
（笑聲） 但我嘅問題係 我哋應唔應該保持震驚嘅程度呢？ 
究竟脫歐係咪一夜之間出現呢？ 
定係有深層結構性因素 令我哋走到今日咁嘅地步？ 
我想退一步，問兩個好基本嘅問題 
第一，英國脫歐代表咩？ 唔只對我國家 佢對全世界有咩意思？ 
第二，我哋可以喺脫歐之後做啲乜？ 
我哋要點樣應對？ 
返去第一條問題，英國脫歐代表咩？ 
事後孔明係一件有趣嘅事 
脫歐教曉好多關於我哋社會嘅嘢 以至世界上其他社會嘅嘢 
脫歐呢件事反映咗 我哋唔為意我哋社會有幾分裂 
投票取向因年齡、教育程度、 階級同地理位置而唔同 
年輕人唔踴躍投票 但出咗嚟投票嘅年輕人都投咗留歐 
長者想脫歐 
地理上，倫敦同蘇格蘭最想留歐 而其他地方就一半一半 
取態唔同係我哋需要認真看待嘅嘢 
但更重要既係 公投話咗畀我哋聽今日嘅政治形勢 
當代政治唔再只係左翼同右翼 
唔再只係交稅同開支 
當代政治係講緊全球化 
當代政治嘅分裂在於 鍾意同害怕全球化之間 
（掌聲） 如果我哋睇下想脫歐嘅人 我哋叫佢哋做脫歐陣營 相反嘅係留歐陣營 我哋見到民意調查裏面 兩個好重要嘅因素 
第一係移民，其次係國家主權 呢兩樣都代表咗 啲人想爭取返佢哋生活嘅自主權 代表佢哋覺得 參政嘅人唔代表佢哋 
但呢啲脫歐諗法意味住恐懼同孤立 
代表倒退到民族主義同邊界管制嘅年代 而我哋好多人都接受唔到 
我想講成件事嘅更加複雜 自由國際主義者，好似我咁 需要將自己擺埋落成件事裏面 至可以明白 我哋點樣走到今時今日嘅地步 
我哋睇返投票分佈 我哋見到分裂 
藍色係留歐 紅色係脫歐 
當我睇到呢幅圖 我覺得好震撼嘅係 我人生冇幾多時間喺紅色嘅地方生活 
望住頭五十個最想脫歐嘅地方 我突然意識到 我只係花咗四日喺呢啲哋方生活 
呢五十個地方當中 我甚至唔知道一啲選區嘅名 
我對呢樣嘢好驚訝 呢樣嘢亦都反映 好似我以為自己包容、開放、忍耐嘅人 或者對於我哋嘅國家同社會 同自己願意去相信嘅事物一樣咁唔清楚 
（掌聲） 而伴隨著嘅挑戰係我哋要搵新方法 向支持脫歐嘅人解釋全球化 同埋要明白呢啲人未必讀過大學 互聯網未必陪伴佢哋成長 佢哋未必去過旅行 佢哋可能未被我哋自由社會裏面 覺得有說服嘅嘢說服 
（掌聲） 即係話我哋要接觸同埋理解更多 
喺呢次公投裏面 小數人激起政治恐懼同憎恨 導致謊言同唔信任四起 例如，留歐其實可以減少 嚟歐洲嘅難民同申請庇護嘅人數 但脫歐就一啲都做唔到 
大多數脫歐支持者嘅憂慮 係對政治體制嘅幻滅 
呢場公投其實係一場抗議 抗議政制裏面無人代表到佢哋 佢哋搵唔到為佢哋發聲嘅政黨 於是佢哋唔要宜家嘅政治體制 
呢種不滿政制嘅情況喺歐洲 同好多自由民主嘅國家重覆出現 
同時，我哋見到特朗普喺美國冒起 匈牙利總理奧班嘅民族主義喺當地冒起 馬琳 · 勒龐喺法國嘅愈嚟愈受歡迎 
成個社會裏面都有支持英國脫歐嘅人 
咁我哋就要問第二個問題 我哋要點樣一齊應對？ 
對於我哋關心營造 自由、開放、寛容社會嘅人嚟講 我哋急需要新願景 營造更包容同更寛容嘅全球化 令我哋走埋一齊，而唔係拋低邊個 
而當呢個全球化願景開始嘅時候 我哋需要認識全球化嘅好處 
經濟學家都有共識 全球化有利自由貿易、資金同人嘅流動 有利所有走埋一齊嘅人 
至於國際關係學者都同意 全球化令國與國更加倚靠對方 促成合作同和平 
但全球化有重新分配嘅效果 
佢創造贏家同輸家 
用移民做例子 我哋知道移民喺大多數情況下 對經濟都係正面嘅 
但我哋亦都要好小心 全球化帶嚟重新分配嘅結果 尤其低技術移民 可以令社會最貧困嘅一群工資下降 而且低技術移民會推高物業價格 
但以上都削弱唔到全球化嘅正面影響 全球化只會令更多人受到正面影響 
2002 年，前聯合國秘書長安南 喺耶魯大學發表演講 演講圍繞包容性全球化 
佢喺演講裏面創造咗 「包容性全球化」呢個詞 
我轉述返佢講嘅嘢︰ 「全球化如果要保持穩當嘅話 佢嘅大門就要向所有人打開 
偏執同無知係排外同對抗全球化」 
2008 年，好多歐洲國家領袖參與 一個有關漸進式管治嘅會議 包容性全球化嘅概念再次被提出 
但 2008 年金融海嘯 同實行緊縮措施嗰陣 呢個概念消失得無影無蹤 
全球化一直用喺新自由綱領裏面 
全球化被認為係精英人士嘅綱領 多過係有利各方嘅事物 
明日嘅全球化應該要比今日更加包容 
咁問題係，我哋點樣做到呢？ 
我哋點樣顧及恐懼、孤立嘅情緒 而拒絕仇外、民族主義呢？ 
呢條問題係畀我哋所有人 
作為社會科學家 我覺得社會科學係解決問題嘅好開始 
我哋需要係意念上同物質上轉變 我想講四個諗法作為你哋嘅開始 
第一係同公民教育有關 
英國脫歐最突出嘅係 公眾認知同現實差距 
有人話我哋社會變成唔講事實 證據同真相唔再重要 反而大話同證據有同等地位 
咁我哋點… （掌聲） 喺呢個自由民主嘅社會裏面 我哋點重新尊重真相同證據？ 
咁就要由教育著手 但要由認識巨大嘅差距開始 
2014 年，民意調查機構 Ipsos MORI 公佈一個英國人對於移民嘅態度調查 調查顯示移民嚟英國嘅人愈多 公眾愈關注移民嘅情況 雖然調查明顯無解構其中嘅因果關係 因為可能唔太關數字事 但政治同傳媒方面就覺得兩者有關係 
但同一個調查發現 公眾對於移民有好大嘅誤解 
例如，英國公眾相信 難民佔移民嘅比例比實際高 但佢哋同時相信 受教育嘅移民嘅比例遠低於實際 
我哋要重視呢個觀感同現實嘅落差 
呢個係全球化重要嘅方面 但呢樣嘢唔可以剩係由學校做 雖然由細個開始著手係重要嘅 
處理落差需要花成世時間做公民參與 而呢樣正係社會所期望嘅 
第二樣我覺得同時係機遇嘅係 我哋可以鼓勵呢個分裂嘅社群 有更多交流 
（掌聲） 當我睇返英國人對於移民態度嘅時候 其中一樣非常引起我注意 好諷刺地 最包融移民嘅地方有最多移民 
例如倫敦同東南部有最多移民 而呢兩個地方都係最接納到移民 
至於，有最少移民嘅地方 就最排斥同最唔能夠包融移民 
所以我哋要鼓勵交流計劃嘅出現 
我哋要令未必能夠旅行嘅 上一代可以上到網 
係本地或者國家層面 我哋都要鼓勵更多嘅流動、參與 鼓勵同唔識嘅人 同睇法不完全一樣嘅人 有更多嘅交流 
第三我覺得關鍵而又好基本嘅係 我哋要確保每個人 都可以享受到全球化嘅成果 
呢幅圖由金融時報做 係有關後脫歐時代，好震撼 
幅圖顯示想脫歐嘅人其實係 最受惠於歐盟貿易嘅物質成果 
但問題係 嗰啲喺想脫歐嘅地方嘅人 唔覺得佢哋係受惠於歐盟嘅一群 
佢哋唔信佢哋受惠緊 世界貿易同流動上升 所帶嚟嘅物質成果 
我主要鑽研難民問題 而我其中一個針對發展中國家 花咗好多時間宣揚嘅諗法 係若然要鼓勵難民融合 我哋唔可以剩係令難民受惠 我哋亦要顧及本土社區嘅憂慮 
但睇返其中一項政策 我哋要喺有大量移民嘅地區 提供唔合比例地好嘅 教育設施、醫療設施、社會服務 以回應當地居民嘅憂慮 
但當我哋喺發展中國家行呢套嘅同時 我哋冇將呢套帶返嚟我哋自己國家 用喺我哋自己社會入面 
再講，如果我哋真係要 確保人人都可以享受經濟成果 公司同企業就要一個全球化嘅示範 令佢哋明白佢哋都要對人有所承擔 
第四個，亦係最後一個就係 我哋需要更負責任嘅政治 
但我哋得好少社會科學嘅證據 比較啲人對全球化嘅態度 
但睇返現有嘅調查 我哋可以睇到 國家之間 就算同一個國家喺唔同嘅時間 對於移民、人口流動 自由貿易嘅態度同承受能力 都有好大差別 
但從呢啲數據得出一個假設係 兩極化社會更加接受唔到全球化 
好似以前嘅瑞典同宜家嘅加拿大咁 都有中間路線嘅政治 左翼同右翼合作 鼓勵支持全球化 
但我哋今時今日見到嘅兩極化係悲慘嘅 政治極端兩邊嘅人冇辦法對話 兩班人都失去咗中間自由嘅光譜 而呢個中間地帶 卻可以鼓勵兩邊溝通同體諒對方 
我哋未必今日做到 但至少我哋要呼籲政客同傳媒 用詞唔好再係表達恐懼 而係更包容呢兩個極端 
（掌聲） 呢啲諗法都係初步 咁係因為解決方案需要多方意見 
我仲係英國人 
我仲係歐洲人 
我仲係世界公民 
相信我哋身份並唔係互相排斥嘅我哋 我哋要走埋一齊 確保全球化唔會抌低我哋任何一個 
只有嗰陣 我哋先真正將民主同全球化調和 
多謝 

我好高興可以喺度 
我都好高興你哋可以喺度 因爲冇你哋嘅話，會些少奇怪 
我好高興我哋都喺度 
我講嘅「呢度」 唔係指 TED 呢度 
或者呢度 
係呢度 
我指嘅係地球 
而我所講嘅「我哋」唔係指 呢度演講廳嘅咁多位 而係生命 地球上所有嘅生命 （笑聲） 由複雜細胞到單細胞 由黴菌到蘑菇 到飛天熊都係 
（笑聲） 有趣嘅係 地球係我哋知道唯一有生命嘅地方 八百七十萬種生物 
我哋人類其實有睇過其他地方 不過可能冇畀心機搵喇 但係我哋搵咗之後都冇發現有生物 地球係我哋知道唯一有生命嘅地方 
地球特殊嗎？ 
呢個問題由我細時就已經想知 而我估呢座禮堂八成嘅人 都諗過同樣嘅事 亦都想知道答案 
要知道有冇其他行星 喺我哋太陽系或者其他地方 能夠支持生命 第一步需要了解地球嘅生命需要啲乜 
事實證明，喺呢八百七十萬個物種之中 生命只需要三件事 
三張相嘅一邊 地球上所有生命都需要能量 
好似我哋咁嘅複合生物體 需要從太陽取得能量 但係地下深處嘅生物 可以由化學反應取得能量 
能量嘅來源喺每個星球都有好多種 
相片另一邊 所有生命都需要食物或者營養 
咁聽起嚟係過分要求 尤其當你想要一隻多汁嘅番茄時 
（笑聲） 但係地球上所有嘅生命 只需由六種化學元素取得營養 呢啲元素都可以喺我哋嘅太陽系 任何一個行星上面發現 
所以剩低中間嘅嘢最難達到 
唔係麋鹿，係水 
（笑聲） 雖然如果係麋鹿都幾型 
（笑聲） 唔係冰結嘅水，亦唔係氣態嘅水 
而係液態水 水係所有生命生存都需要嘅嘢 
太陽系好多星球都冇液態水 所以我哋唔去呢啲星球度搵 
但有啲太陽系嘅星球可能有大量液態水 甚至多過地球 但啲水都係困喺冰層底下 所以好難接近，好難用到 亦都令到我哋好難探測 冰層下面有冇生命 
咁只剩低幾個星球值得考慮 
所以等我哋簡化一下問題 
我哋只要諗喺星球表面搵到液態水就好 
咁我哋嘅太陽系裡邊 只有三個星球可以諗 按太陽嘅距離依次序為： 金星、地球、火星 
因為你想大氣層畀到水係液體狀態 
所以要對大氣層非常講究 
大氣層唔可以太厚或者太暖 因為咁樣嘅話會好似金星一樣咁熱 而且冇可能有液態水 
但係如果你嘅大氣層太薄太凍 結果就會好似火星一樣咁凍 
所以金星太熱，火星太凍 地球就啱啱好 
睇下我後邊嘅相，你自然會睇到 我哋嘅太陽系邊度可以有生命 
呢個係「金髮女孩 與三隻熊故事」嘅問題 簡單到兒童都可以理解 
不過，我想提醒各位兩件事 喺金髮女孩與三隻熊個故事裡面 我哋經常忽略、但我認為非常切題嘅事 
第一 當金髮女孩行入屋時 如果熊媽媽碗粥太凍 咁碗粥係咪一路都係凍嘅呢？ 
定係喺之前係暖嘅呢？ 
金髮女孩行入屋時就一口咬定咗個答案 
行星都一樣 
行星唔係靜態嘅嘢，佢哋一直改變緊 
佢哋會變化、會演化 
大氣層都一樣 
我舉一個例子 
呢個係我最鍾意嘅火星圖片 
佢唔係最高解析度，亦唔係最靚 都唔係最新嘅相 但係佢顯示行星表面嘅河床 液態水流動而形成嘅河床 河床要上百上千甚至上萬年先能形成 
依家嘅火星冇可能發生呢件事 
依家嘅火星大氣層太薄太冷 導致水唔可以維持液態 
呢張相話我哋知火星嘅大氣層改變咗 而且改變好大 
佢由可居住嘅狀態變成依家咁 以前之所以可居住係因為 生命三大要素曾經喺嗰度出現過 
以前大氣層可以令地表維持液態水 但依家火星嘅大氣層去咗邊度？ 
一種理論係佢逃逸去到太空 
話大氣粒子有足夠嘅能量 走出行星嘅引力 散逸到太空，一去不返 
呢種現象喺有大氣層嘅星球上面 都會發生 
彗星嘅尾就係大氣逃逸嘅最佳例子 
但係金星嘅大氣都會隨著時間逃逸 火星與地球都會 
只不過係程度同規模嘅問題 
所以我哋要搵出逃逸嘅速率 先能夠解釋大氣層消失嘅現象 
大氣點得到逃逸所需嘅能量？ 
粒子點得到足以逃逸嘅能量？ 
如果我哋簡單嚟睇，有兩種方法 
第一，陽光 
大氣粒子吸收太陽發出嘅光 令到粒子增溫 
係，我跳緊舞，不過粒子佢哋… （笑聲） 該煨，我喺自己嘅婚禮都冇跳過… 
（笑聲） 佢哋增溫就已經得到足夠嘅能量 去逃離引力 
第二種方法係靠太陽風 
由太陽表面噴出嘅粒子、物質 會喺太陽系裡邊 以每秒 400 公里嘅速度呼嘯而過 太陽風暴嚟嗰陣有時仲會快啲添 佢哋穿梭行星之間 向著行星同行星嘅大氣飛去 佢哋可能畀到大氣粒子能量去逃逸 
呢個就係我覺得有興趣嘅嘢 因為呢個同適居性有關 
我講過金髮女孩嘅故事 有兩樣嘢你哋要留意一下 而第二件事更加微妙︰ 
如果熊爸爸碗粥太熱 而熊媽媽碗粥太凍 咁熊寶寶碗粥咪應該更加凍？ 如果我哋跟著個趨勢諗 
呢件你成世人都以為嘅事 如果仔細諗下，可能冇咁簡單 
當然，行星溫度取決於佢同太陽嘅距離 
就同適居性有關 
但係我哋可能需要考慮其他事情 
可能碗本身都會決定個故事嘅結局︰ 亦即係乜為之啱啱好 
我可以同大家講好多 關於呢三個行星唔同嘅特性 點樣影響適居性 但係因為我研究嘅關係 同埋因為我係講者 （笑聲） 所以我想花一兩分鐘同你哋講下磁場 
地球有磁場；金星同火星就冇 
地球內部深處有一啲電導液體物質 呢啲電導液體物質流動嗰陣 會形成地球嘅磁場 
如果你有指南針，你就會知道邊邊係北 
但金星同火星都冇磁場 
如果你喺金星同火星上面用指南針 恭喜！你盪失路 
（笑聲） 磁場會影響適居性嗎？ 
會點影響？ 
好多科學家認為行星嘅磁場 就好似大氣層嘅防護罩 令行星四周嘅太陽粒子改變方向 屬於力場效應嘅一種 亦都同粒子嘅電荷有關 
我鐘意將佢比喻為 麫包鋪廚窗揭得開嘅玻璃蓋 
（笑聲） 係嘅，之後睇呢段片嘅同事會發覺 呢個係我哋第一次 將太陽風等同為口水唾沫 
（笑聲） 好，所以地球之所以 幾十億年嚟都受到保護 全因我哋有磁場 
以至大氣冇辦法逃脫 
另一方面因為火星冇磁場 火星嘅大氣冇保護 以致可能幾十億年嚟火星失去嘅大氣 足以令到呢個原本可以居住嘅行星 變成今日我哋睇到嘅樣 
其他科學家認為磁場可能更似船嘅帆 令行星可以同太陽風交換更多嘅能量 
磁場可以收集太陽風嘅能量 畀更加多嘅大氣脫逃到 
呢個理論仲需要去證實 但係佢嘅效應同運作方式睇起來好明顯 
咁係因為我哋知道 太陽風嘅能量已經注入緊 我哋地球嘅大氣層度 
嗰股能量順著磁力線傳導 向下導入兩極 化成無比璀璨嘅極光 
如果你有睇過極光，你就知佢有幾壯麗 
我哋知道能量入緊嚟 
我哋想計下有幾多粒子逃逸 同埋睇下磁場係咪真係有影響 
我有一個問題畀大家 但係我未有答案，我們冇答案 
但係我哋努力緊。我哋係點努力呢？ 
我哋送咗太空船去呢三個行星度 
有啲圍繞緊行星 包括 MAVEN 太空船 目前喺火星嘅軌道上面 呢項計劃我都有參與 而且係由呢度嘅科羅拉多大學帶領 
個計劃為咗測量大氣逃脫 
我哋喺金星同地球都有類似嘅量度 
當我哋集齊所有嘅量度數據 我哋就可以將佢哋併埋一齊 就可以了解呢三個行星 點樣同周圍嘅太空環境互動 
我哋就可以決定磁場係咪對適居性重要 
就算我哋有咗答案 但係點解你哋要咁在乎？ 
我意思係，我好在乎 
我亦都在乎研究經費 
（笑聲） 首先，呢個問題嘅答案 會教我哋更多關於 金星、地球以及火星嘅事 唔單止包括佢哋點樣同現今嘅環境互動 仲包括佢哋幾十億以前嘅狀態 同埋佢哋好耐以前係咪適合居住 
答案會揭示大氣層嘅嘢 
另外，我哋從呢幾個行星嘅 大氣層學到嘅知識 可以應用喺其他星球嘅大氣層度 包括我哋觀察緊嘅 幾個環繞著其他恆星嘅行星 
舉個例子，喺波德呢度 建造同埋控制嘅哈勃太空望遠鏡 已經好幾年觀察緊 一塊郵票咁大嘅天空範圍 佢目前已經喺郵票咁大嘅天空裏面 發現咗幾千個行星 而我哋唔覺呢塊天空 同其他天空有咩唔同 
廿年裏邊 我哋由一個太陽系以外嘅 行星都唔認識 到依家知道有咁多行星 我哋都唔知應該由邊度開始探索 
任何幫手都歡迎 
其實，跟據哈勃太空望遠鏡得到嘅觀察 加上其他類似嘅觀測，我哋宜家相信 剩係我哋銀河系二千億個星裡邊 平均每個恆星至少有一個行星 
除此之外，單單喺我哋嘅銀河 我哋估計有大概四百億 到一千億個行星係適居嘅 
我哋得到呢啲行星嘅觀測資料 但係我哋仲未知邊一個係適合居住嘅 
有點似被困喺台上嘅呢塊紅地氈一樣 （笑聲） 但係你又知道仲有其他世界存在 你又極想了解佢哋 你又想調查睇下有冇一兩個星球 好似自己嘅星球 
但係你就係做唔到，你去唔到 
所以你要用上 為到金星、地球同火星開發嘅工具 你要將工具用喺其他情況度 並確保能夠從數據裏面作出合理嘅推斷 從而揀出最有可能適居嘅行星 同埋搵出最冇可能適居嘅行星 
最終，同埋至少目前 呢個就係我哋嘅紅地氈，就喺呢度 
呢個係目前我哋所知唯一適居嘅行星 雖然好快我哋可能會發現仲有其他嘅 
但係目前，呢個係唯一適居嘅行星 呢個就係我哋嘅紅地氈 
我真係好高興我哋都喺度 
多謝 
（掌聲） 

「媽咪，呢啲係咩人啊？」 
呢個天真嘅問題喺我細女 Alia 喺大概三歲個時提出嚟嘅 
當時我哋同我先生一齊 喺 Abu Dhabi 嘅一間大型商場行街 
Alia 望住掛喺 商場正中央高處嘅巨幅海報 
上面有阿拉伯聯合酋長國嘅三位酋長 
佢匿埋我嘅身後 我彎低腰，同佢講 佢哋係阿聯酋嘅酋長 佢哋努力發展佢哋嘅國家 維護國家嘅統一 
佢問 ︰「媽咪，點解喺度 同埋喺公公婆婆住嘅黎巴嫩， 我哋都冇見到有女強人嘅相掛喺牆上， 
係唔係因為女性唔重要？」 
呢個大概係我為人母以來 同埋我 16 年職業生涯中最難答嘅問題 
我喺黎巴嫩嘅家鄉長大 我係屋企嘅細妹 長大之後做咗一位飛行員 到後嚟黎巴嫩航空運行總監 再之後成為全職媽媽同抱孫 
我爸爸鼓勵我哋兩姊妹去追求學業 雖然當時我哋嘅文化認為 只有男仔而非女仔 先可獲得深造嘅機會 
我係我嗰代人其中一個為數不多嘅 女仔喺 18 歲出國留學 
我爸爸膝下無子 所以喺某種程度上，我就係佢嘅仔 
如果時光可以倒流幾十年 我希望自己成為爸爸自豪嘅「仔」 
當我取得電氣工程嘅學士、博士學位 喺英國做研發，喺中東做技術顧問 我一直都處於由男人掌控嘅環境 
老實講，我從未搵到我真心認同嘅榜樣 
我媽媽嗰代人，冇女人擠身到領導層 
我一直都遇到一啲好好人嘅男上司 但係冇一個人知道我嘅需要同壓力 特別係有咗兩個細路之後雪上加霜 
雖然西方女人樂意畀建議我 呢啲貧窮、受壓迫嘅阿拉伯女人 但係佢哋嘅生活同制肘同我哋截然不同 
所以我呢一代嘅阿拉伯女性 必須要成為自己嘅榜樣 
我哋需要比阿拉伯男性能加能幹 必須要承受比西方女性更嚴重嘅偏見 
因此，我認為我哋 呢啲貧窮、受壓迫嘅女人 有一啲有用、來之不易嘅經驗要分享 呢啲經驗可能會 對渴望立足於當今世界嘅人有用 
以下喺我嘅三個經驗 
[ 將佢哋嘅垃圾（負能量） 變成你嘅燃料（動力） ] （笑聲） （掌聲） 以下詞語受每個人 奉為成功嘅不二法門： 堅忍 
但「堅忍」實際係乜嘢，又要點培養？ 
我堅信堅忍就係將 負能量轉化為動力嘅能力 
好耐之前我喺前東家工作 我同一個男同事，我哋叫佢 John 
我同 John 搭檔，我好努力工作 希望佢可以意識到我有幾咁出色 咁佢就會支持我喺公司裏面同人搭檔 
當時，除咗交我嘅顧問報告 我仲好有熱情研究女性嘅經濟權力 
有一日，我要向成間房嘅 工管碩士生報告研究 
John 係其中一位聽眾 佢第一次聽我研究嘅內容 
當我繼續我嘅報告時 我睇到 John 
佢面色漲紅 好似羞愧咁癱坐喺張椅度 
當報告完畢，聽眾拍手 我哋飛奔出去，坐上車 
佢突然之間情緒爆發咁 
「你啱啱講嘅嘢令人難以接受！ 
你係顧問，唔係搞社運！」 
我講︰「John，我唔明， 
我舉出咗幾個性別平等指數 同埋一啲關於阿拉伯世界嘅結論。 
冇錯，喺指數上 我哋依家確實處於劣勢， 但點可以否認我嘅報告呢？」 
佢反駁︰ 「你成個研究嘅前提都係錯嘅， 
無異於玩火自焚， 破壞我哋社會結構。」 
佢停咗一下，又繼續講 「女人有咗細路之後， 家庭就係歸宿。」 
時間繼續流逝 混亂中我唯一諗到、重複嘅係： 「Leila，你可以忘記呢段搭檔關係， 
佢已經成為過去。」 
我用咗幾日去完全消化呢件事 後來，我得出咗三個結論 
第一，呢啲係佢嘅問題 係佢糾纏 
可能呢個社會中有好多人同佢一樣嘅人 但係我冇必要令到佢成為我嘅問題 
第二，我需要快啲搵到另一個贊助人 
（笑聲） 順帶一提，我搵到咗一個 仲係個好男仔 
第三，我想畀 John 睇到 人母都可以事業有成 
我將呢個經驗好好咁實踐喺個人生活 
當我事業有成 我聽到好多鼓勵之詞 但係都有好多男人、女人、夫妻 對我哋夫妻都外出工作嘅選擇 感到不解 
呢啲人會喺家庭聚會、朋友聚會上面 話你唔係個好媽媽 因為你將好多心機擺喺工作裏邊 
如果我話呢啲話唔傷人，係呃人 
仔女對我嚟講係最珍貴嘅 任何覺得我會辜負仔女嘅諗法 都難以忍受 
但係就好似我對 John 咁 我好快就提醒自己呢啲係佢哋嘅問題 係佢哋糾結 
所以與其回答 我只係笑臉相迎 因為有一樣嘢浮現喺我腦海裏面 
[ 做人最緊要開心。] （掌聲） 身陷呢啲情況嘅年輕女人 有兩個選擇 
一係選擇接收負能量 令你覺得自己係失敗者 就好似成功永遠都遙不可及 抑或係你視人哋嘅消極與你無關 並且將佢嘅消極轉化成你嘅積極 
我往往會選擇第二個 我意識到咁會令到我內心更加強大 
至理名言： 成功係最好嘅復仇 
一啲中東嘅女性可以嫁畀 一個支持佢哋事業嘅人 實在係三生有幸 
糾正：應該係「有智慧」至真 因為你同邊個結婚，係你自己嘅選擇 如果想有事業有長遠發展 你最好搵返個支持你嘅人 
時至今日，阿拉伯男性依然 冇對家庭承擔起同等應負嘅責任 
當然我哋嘅社會都冇期待過 甚至認為係一種冇男子氣概嘅行為 
至於阿拉伯女性，我哋嘅社會依然認為 一個女人嘅幸福應該嚟自於仔女同丈夫 
女性為佢嘅家庭而生 
但一切都會改變，只係需要時間啫 
咁意味著，依家阿拉伯嘅職業女性 既要想辦法維繫完美家庭 又要保證佢嘅細路仔嘅所有需求 得到滿足 同時又要為高要求嘅工作拼搏 
為咗做到曬以上三樣嘢 我搵到一個方法 使你應用來之不易嘅職業技能 到個人生活上 
你需要活出你嘅生活 
呢個就係我生活中嘅做法 
有一件關於中東嘅事係你要知道嘅 就係幾乎每個家庭都請得起家庭工 
因此難題就變成咗點樣有效招聘 
就好似作為商人，我會傾向於選擇 既喺我工作嗰時 可以幫我照顧細路仔嘅人 又係受人強烈推薦嘅 
Cristina 同我姐姐做咗四年工 佢嘅表現無可挑剔 
依家佢係我哋家庭不可缺少嘅一份子 從 Alia 6 個月大個時就同我們一齊生活 
佢確保我工作嗰時屋企得到適切打理 而我會為佢提供一個 對佢同我細路仔都最為適合嘅環境 就好似我會喺工作中做到最好一樣 
呢個經驗對兒童都啱用 無論你用緊嘅係互惠生、托兒所 抑或兼職保姆 
看護人當然要非常謹慎咁揀 但亦都要放手畀看護人 
如果你嚟睇睇我嘅日曆 你就會發現每個工作日嘅 晚上 7 點到 8 點半 呢一個半鐘 都劃做「家庭時間」 
呢個係「神聖」嘅時間 
從 Alia 係嬰兒嗰時我就開始咁做 
我盡我一切所能去分配呢段時間 咁我就可以喺屋企 好好同我嘅細路仔共處 譬如問下佢哋今日過得點樣 檢查佢哋嘅功課 同佢哋講一個睡前故事 錫下佢哋、攬下佢哋 
如果我去咗旅遊，無論喺邊個時區 儘管相隔千里 我都會用 Skype 同細路仔聯絡 
我哋嘅仔仔 Burhan 依家五歲大 佢喺度學緊做簡單嘅數學題 
我又要坦白另一件事： 我發現我哋個女比我更有效教仔仔數學 
（笑聲） 一開始只係一個遊戲 但 Alia 鍾意扮成老師教弟弟 而我發現呢個過程提高咗 Burhan 識字能力 增加咗 Alia 嘅責任感 同時令佢哋嘅感情更加深厚 咁係一件雙贏嘅事 
我所知道嘅成功阿拉伯女性 都搵到獨特嘅方法去過佢哋嘅生活 同時仲要承受家庭重擔 
但係呢個唔單只關乎同時勝任 職業女性同母親呢兩種角色 
仲關乎活在當下 
當我同我嘅細路仔一齊嗰時 我盡力唔掂工作 
與其擔心每日有幾多時間 可以同佢哋一齊 我會將天倫之樂轉化為美好嘅回憶 所謂天倫之樂，就係我望住細路仔 聆聽佢哋心聲，同佢哋喺埋一齊 
[ 合作好過競爭。] 我呢一代嘅阿拉伯女性 冇好好得到公眾關注 
咁就可以解釋 點解阿拉伯世界咁少女性從政 
但係，咁有一個好處 通過花費大量時間喺幕後 包括咖啡店、客廳 同電話裏面 我哋發展出 一種對成功至關重要嘅社會技能： 網絡 
我可以講一般嘅阿拉伯女性 都有龐大嘅社交網絡 
呢個網絡當中主要都係女性 
喺西方，有野心嘅女人 似乎經常會將自己同人哋比較 希望被認受為最為出類拔萃嘅女人 
呢個就引伸出老生常談嘅 職業女性之間嘅競爭行為 
如果最高職位只能夠畀一位女性坐 其他人就冇機會上，更加唔好提拔 
一般嚟講，阿拉伯女性 冇踩入呢個心理陷阱 
反而生活喺一個男尊女卑嘅社會 佢哋發現互相幫助 會令所有人受惠 
我之前份工嘅職級 係中東國家婦女之中最高 所以有人會認為 我投資喺在職婦女身上毫無好處 反而認為我應該將自己嘅時間 發展同男性前輩、同輩嘅關係 
但我兩個最大嘅突破 都源自其他女性嘅支持 
一位市場推廣巨頭最初建議 我以年輕全球領袖嘅身分 出席世界經濟論壇 
佢熟悉我嘅媒體活動同出版物 當佢被邀請發表意見個時 佢提到我︰ 
「一位任職顧問嘅年輕沙特女性朋友 幫我推銷沙特第一個項目。 嗰時我因為女性身份屢屢碰壁， 
佢將我介紹畀一位顧客， 到我後來接手做好多沙特嘅項目。 
依家，我嘅團隊裏面有兩位資深女性， 我將佢哋嘅成功視為 自己成功嘅關鍵。」 
女性繼續進步 雖然唔夠快，但係我哋一直都進步緊 
同樣，阿拉伯世界 雖然困難重重，都有進步 
就喺今年，阿聯酋內閣 任命五位女性大臣 令女性大臣總共有八位 
所占比例大概係內閣人數嘅 28％ 遠多於好多發達國家政府內閣嘅比例 
呢張係我嘅女 Alia 最鍾意嘅相 
毫無疑問，呢個係 優秀領導之下嘅豐碩成果 亦都係堅強嘅阿拉伯女性嘅奮鬥成果 佢哋從未放棄，為打破藩籬而孜孜不倦 
呢個結果反映阿拉伯女性好似我咁 每日將負能量轉換成動力 活出佢哋嘅生活，而平時唔講工作 唔鬥個你死我活，反之一齊合作 
當我展望未來 我希望佢我嘅女 二三十年之後企喺呢個舞臺上 因為自己係佢父母嘅女而自豪 
我希望我嘅仔長大之後 「佢媽媽嘅仔」或者「媽咪嘅乖仔」 兩種嘅表述會有截然不同嘅意義 
多謝 
（掌聲） 

呢個係我嘅姪女/外甥女 
佢叫做 Yahli 
佢依家 9 個月大 
佢嘅媽咪係醫生，爹哋係律師 
等到 Yahli 去返大學嗰時 佢父母依家做嘅工作將會有巨變 
牛津大學嘅研究人員喺2013年 做咗一個關於未來工作嘅研究 
佢哋推斷差不多每兩份工作 就有一份會面臨畀機器取代嘅危險 
「機器學習」科技就係呢種威脅嘅元兇 
佢係人工智能最強勁嘅學科分支 
佢令到機器可以從數據中學習 模仿有啲人類會做嘅事 
我間公司 Kaggle 企喺機器學習嘅最前線 
我哋匯聚咗成千上萬嘅專家 嚟解決工業、學術嘅重大問題 
因為咁樣令我哋對機器有獨特嘅見解 知道乜嘢機器可以做 同乜嘢唔可以做 乜嘢工可以自動化同乜嘢工受到威脅 
機器學習喺90年代初期喺工業起步 
一開始做啲比較簡單嘅任務 
例如評估貸款申請嘅信用風險 識別手寫嘅郵政編碼嚟揀信 
喺過去幾年，我哋取得驚人嘅突破 
依家機器學習已經做到更加複雜嘅任務 
2012 年， Kaggle 考驗佢嘅團隊 要佢哋設計一條批改高中習作嘅算法 
獲勝算法嘅打分 能夠同人類老師嘅打分相符 
舊年，我哋提出咗更難嘅挑戰 
你可唔可以僅憑眼睛嘅圖像就診斷出 病人患有「糖尿病視網膜病變」？ 
同樣，勝出嘅算法做嘅診斷結果 可以同人類眼科醫生嘅診斷結果符合 
依家只要輸入正確數據，機器就可以 比人類做好似呢啲工作更加出色 
喺 40 職業生涯入面 一位老師可以批改一萬份習作 
一位眼科醫生可以為五萬雙眼睛診斷 
而一部機器可以喺幾分鐘之內 批改成千上萬份習作 或者檢查數以百萬對嘅眼睛 
對於頻繁、大量嘅工作 我哋簡直無可能同機器競爭 
但係有啲嘢係機器無法取代我哋嘅 
就係當要處理新嘅情況時 機器往往一籌莫展 
佢哋只可以處理多次出現嘅情況 
機器學習嘅基本限制在於 佢需要通過以前大量嘅數據嚟學習 
但係，人類唔需要 
我哋有能力串連看似無關嘅線索 嚟解決我哋從未遇見嘅情況 
Percy Spencer 係一名研究 雷達嘅物理學家 二戰時期佢發現磁電管可以融化朱古力 
佢將自己對電磁輻射嘅理解 同烹飪知識結合起嚟 發明咗..要唔要估下？就係微波爐 
呢個發明嘅例子，令人拍案叫絕 
但係呢種「異花傳粉」每一天都會 喺我哋生活細微處發生無數次 
要處理未知情況嗰陣 機器比唔上我哋 咁樣做成咗機器取代 人類工作嘅基本限制 
所以佢對未來工作嘅意義係乜嘢？ 
任何工作嘅前景都取決於一個問題 呢份工可以減輕頻密又 大量嘅任務到乜嘢程度 又喺幾大程度上會遇到未知情況？ 
機器處理頻繁又大量嘅任務越來越叻 
依家佢哋可以批改習作、診斷一啲疾病 
幾年之後，雖然機器可以幫我哋做審計 閱讀法律合同中嘅樣板 
但我哋依然需要會計師同律師 
分析複雜嘅稅務架構 探索訴訟法律 但係機器會降低工作對人嘅要求 
令人更難就業 
依家，好似之前所講 機器喺處理未知情況方面毫無進展 
市場營銷為了捉住消費者嘅眼球 
需要脫穎而出 
佢哋嘅策略係要喺市場夾縫中搵到商機 尋找獨一無二之處 
只有人類才能喺幕後策劃市場營銷 只有人類才能不斷升級商業戰略 
所以 Yahli，無論你決定做乜嘢 請你每日都要面對新挑戰 
咁樣你就可以比機器遙遙領先 
多謝 
（掌聲） 

我好鍾意一種曾經睇過嘅講法 係話人類喺物種進化上 成功嘅其中一個因素 係多得我哋無體毛 我哋因為無體毛，加上發明咗衫 我哋可以調節體溫 以至無論喺咩氣候之下都生存到 
依家我哋已經進化到冇衫就生存唔到 
同時衫已經唔凈係衫 佢仲有表達嘅用途 
所有我哋著上身嘅服飾 都喺度訴說緊我哋嘅嘢 例如透露緊我哋曾經去過邊度 我哋做緊乜嘢、我哋想成為乜嘢人咁 
細個時我好孤單 
我一直都好難搵到細路仔同我玩 於是我整咗好多遊戲同自己玩 
我為自己做咗好多玩具 
最初係從雪糕開始 
我家鄉有一間 Baskin Robbins 喺櫃台後面，佢哋將雪糕 裝喺呢啲超大、五加侖裝嘅紙桶裏面 
喺我八歲嗰時，有人話畀我知 佢哋用完紙桶之後 會將紙桶洗乾淨，放喺後面 如果你問佢哋，佢哋會畀一個紙桶你 我用咗幾個星期去鼓起勇氣去問 
最後我問咗，佢哋又畀咗個我 
我喺度諗要點處理呢個新奇嘅嘢 有金屬環、蓋同埋底 
我將佢倒轉戴喺頭上 之後我諗，「等陣， 呢樣嘢啱啱好戴得落我個頭。」 
（笑聲） 冇錯，我剪咗個窿 放咗啲醋酸纖維落去 成個太空頭盔就咁大功告成！ 
（笑聲） 之後我諗我仲需要一部太空船 就喺距離屋企幾條街嘅地方 我搵到一個裝冰箱嘅紙皮箱 
我將佢推返屋企 之後喺我爸爸媽媽嘅客房個衣帽間裏面 我將佢整成一部太空船 
我先用紙皮箱整咗塊控制面板 
我剪咗一個圓形當做雷達顯示 同埋喺雷達後面放咗個電筒發光 
我再利用牆壁做支撐，整咗個駕駛窗口 其實我真係覺得自己好機智 我擅自將衣帽間後面幅牆油黑佢 再用喺閣樓度搵到嘅聖誕燈 佈置到成個星空咁 之後我就去繼續幻想我嘅太空使命 
幾年之後，電影《大白鯊》上映 
雖然唔啱細路仔睇，但我對佢入曬迷 就好似當時其他美國人咁樣 
有件「大白鯊」服裝掛咗喺 我鎮上面嘅一間士多 我媽媽肯定係聽到我同人哋講 我覺得士多件衫幾咁型 所以喺萬聖節嘅前幾日 送咗我呢件大白鯊衫 件事係完全出乎曬我嘅意料 
依家，我成日聽到 某個年齡層嘅人喺度抱怨 依家啲細路仔唔知自己嘅生活有幾好 咁就等我舉個簡單嘅例子嚟講下 呢啲細路入門級扮演服裝 係依家你喺網上可以買到嘅 
呢件就係… 
我媽買畀我嘅大白鯊衫 （笑聲） 鯊魚塊面薄到好似張紙咁 圍嘴上面仲要黏住張《大白鯊》廣告 
（笑聲） 但我就係鍾意佢 
幾年之後 爸爸帶我去睇一部叫做《聖劍》嘅電影 
事實上我叫佢帶我去睇兩次 而且對我嚟講係好大件事 因為呢部電影係一部限制級嘅 R 片 
不過唔係血腥場面、內臟 或者女性胸部吸引我去睇多一次 
雖然呢啲都幾有吸引力 （笑聲） 係盔甲吸引我 
我覺得《聖劍》嘅盔甲真係好靚好型 
騎士著住好閃嘅 好似塊鏡咁反光嘅盔甲 
仲有，騎士去到邊度都著住件盔甲 
佢哋著住盔甲食飯，又著住盔甲瞓覺 
（笑聲） 我就諗︰「唔通佢哋解讀緊我嘅思想？ 
我都想喺任何時候都著住件盔甲！」 
（笑聲） 所以我又返去搵我最鍾意嘅材料︰ 手工嘅材料 有波紋嘅硬紙皮 我同我自己整咗套盔甲 加咗護頸，配埋一匹白馬 
雖然我已經將佢賣咗 但我哋可以睇下張相 
（笑聲） （掌聲） 呢個係我受到《聖劍》啓發 而整嘅唯一一套盔甲 
幾年之後 我說服咗我爸爸動手整返件啱身嘅盔甲 
大概過咗一個月，佢幫我升級咗材料 從硬紙皮 到叫做「遮雨板」嘅 鋁製屋頂材料 仲有一種我一直都好鍾意嘅連接材料︰ POP 鉚釘 
成個月，我哋都喺度小心翼翼咁 整一套鋁製鉸接式 有好多混合波紋嘅盔甲 
我哋喺頭盔度鑽咗幾個窿，方便我透氣 咁啱喺萬聖節之前整好咗 於是我就著住佢去返學 
依家，呢樣嘢冇幻燈片可以畀你哋睇到 因為我無呢套盔甲嘅相 
但我有著住佢去返學 當時有個年刊攝影師喺走廊度周圍影相 佢從來都冇搵到我 後來發覺係有原因嘅 
有啲嘢喺我著住套鋁製盔甲 去返學個時完全無諗到嘅 
當時係第三期數學班 我企喺課室嘅後面 因為我著住套盔甲根本就坐唔低 
（笑聲） 呢個係我冇預到嘅第一件事 
之後我嘅老師好擔心咁望住我 隔住大概半個課室問我有冇事 
我諗：老師你冇嘢掛？我有冇事？ 我依家著住套盔甲啊！ 
我係度享受緊我…… 就喺我準備要話畀佢知我有幾爽嗰時 我見到成間課室開始向左傾斜 跟住就消失喺呢條長長嘅隧道 之後我喺校醫室醒返 
我因為套盔甲中暑虛脫而暈咗 
當我醒返嗰時 我冇因為喺成班同學面前暈低而尷尬 反而我諗，邊個摞走咗我套盔甲？ 我套盔甲喺邊度？ 
好，講緊幾年後 我同幾個同事一齊受聘請去 同探索頻道做一檔 叫做《流言終結者》嘅節目 
大概有 14 年嘅時間 我都喺度學習點樣去訂立實驗方法 同埋點樣喺電視上面講故事 
同時我又好早就知道 服裝可以對講故事起到舉足輕重嘅作用 
我用服裝令我哋講述嘅故事 更加幽默、清晰，有喜劇效果、有色彩 
後來當我哋做一集《垃圾搜尋》 我又有更深一層嘅體會 我領悟到服裝對我有更深嘅意義 
喺《垃圾搜尋》呢一集 我哋想回答嘅問題係： 跳入一個大型垃圾裝卸卡車係唔係 真係好似電影裏面演嘅咁安全？ 
（笑聲） 呢一集係打算分成兩部份進行 
一部份係我哋接受特技演員嘅訓練 學識從建築物跳到氣墊上面 
而第二部份就係嚟真嘅 大型垃圾裝卸卡車會裝滿緩衝物料 俾我哋跳入去 
我想呢兩部份 做到唔同嘅視覺效果 之後我諗︰「好， 既然第一部份我哋喺度訓練緊， 咁我哋就應該著住運動衫。 唔得！不如將 『特技訓練生』印喺衫後面， 
話畀人知係訓練嘅。」 
但係到咗第二部份 我想要視覺衝擊嘅效果 「我知道啦！ 我會著成《黑客帝國》 嘅 Neo 咁。」 （笑聲） 所以我就去咗海特街 
買咗啲好靚、及膝、有皮帶扣嘅長靴 
跟住我又喺 eBay 度搵到一件褸 
仲有一副墨鏡 為咗戴墨鏡，我仲要特登戴隱形眼鏡 
做實驗嘅日子終於嚟嘞 我著住呢套衫落車 之後我嘅劇組人員都望住我 
個個人都喺度揞住嘴偷笑 
就好似咁 （大笑聲） 
呢一刻我有一種冰火兩重天嘅感覺 
非常尷尬 因為喺我同事睇嚟 我對呢套衫已經癡迷到走火入魔 
（笑聲） 不過我腦裏面把聲喺度提醒我 喺高速鏡頭嘅慢動作裏面 我件風褸迎風飄揚嗰時肯定好型 
（笑聲） 同《流言終結者》做咗五年節目之後 我哋收到聖地牙哥國際動漫展嘅邀請 
我都知道咗呢個動漫展好多年 但係都冇時間去 
呢場動漫展好比 服裝界嘅盛事、服裝界嘅麥加 
啲人從世界各地飛過去 展示佢哋嘅驚世嘅作品 
我都想去參加 
我決定要精心製作一套 會將我從頭包到落腳嘅戰服 咁就冇人知道我喺 聖地牙哥國際動畫展嗰度 
我揀咗邊件衫？ 
地獄男爵 
嗰個唔係我件衫 嗰個真係地獄男爵嚟！ 
（笑聲） 但係我洗咗幾個月嘅時間 盡可能還原地獄男爵喺螢屏上嘅形象 從佢嘅長靴，到皮帶，到長褲 再到「毀滅之右手」 
我搵人整咗地獄男爵頭部同胸部 跟住我將佢哋著上身 
我甚至搵到咗心水嘅隱形眼鏡 
我著住呢套衫行入動漫展 講真，著住件衫真是好鬼熱 
熱到你無法想像 （笑聲） 大汗淋漓！我早就應該醒起 
我不停咁飚汗，隱形眼鏡又好傷我對眼 但係呢啲都唔緊要 因為我愛上咗角色扮演 
（笑聲） 不單止係因為可以著上套衫 喺動漫展度行 仲因為我可以見到其他角色扮演者 
但搞清楚，動漫展裏面嘅裝扮 係叫做「角色扮演」 
表面上，角色扮演就係 人著到佢哋最鍾意嘅電影電視角色咁 尤其係著到日本動漫咁 但係當中含義唔係咁簡單 
佢哋唔係搵到套衫著上身算 佢哋將角色同自己融合起嚟 
佢哋令套衫嘅角色 跟住自己嘅諗法去做 
當佢哋著住套衫個時 佢哋將角色變成心中想要嘅角色 
佢哋係犀利嘅天才 
佢哋做出好靚嘅嘢令人嘆服 
（笑聲） 除此之外，佢哋仲會排練 
喺聖地牙哥，或者任何其他嘅動漫展 你唔係淨係同 個啲行黎行去嘅人影相 
實際上你會行上去講 「嘿，我好鍾意你件衫， 唔知可不可以影相？」 
之後你俾佢哋時間去擺甫士 
佢哋好努力咁擺姿勢 就為咗你部相機可以影到靚嘅畫面 
而呢一幕真係好靚，我會將佢記低 
喺後來嘅動漫展裏面 我去學 Heath Ledger 喺《黑暗騎士》裏面 扮演小丑一角嘅蹣跚步履 
我去學點樣扮成《指環王》嘅恐怖戒靈 跟住我真係嚇親一啲細路仔 
我仲學識咗「呵呵笑」 就好似楚巴卡喺《星球大戰》裏面咁笑 
然後我扮成《千與千尋》嘅無面男 
如果你唔知道《千與千尋》 同埋佢嘅導演宮崎駿嘅話 我係好樂意講解下 
（笑聲） 呢部電影真係一部傑作 一直都係我其中一齣最鍾意嘅電影 
喺電影裏面 一個叫荻野千尋嘅女仔喺 日本嘅一個廢棄公園嘅 靈異世界嗰度蕩失路 
喺幾個朋友嘅幫助之下 佢又重新搵到出返嚟嘅路 其中兩個朋友 一個叫做白龍，一條被捉嘅龍嚟 另一個叫做無面男，孤獨魔鬼嚟 
無面男好孤單，佢好想同人做朋友 佢認為交朋友嘅方法 就係將佢哋誘惑到自己身邊 再喺手上變出金幣 
但係呢種方法唔係咁好用 所以最後佢性情暴變 直到荻野千尋拯救咗佢，佢先至平靜返 
我著上無面男套衫 行入聖地牙哥國際動漫展嘅會場 
我非常認真咁練習無面男嘅動作 
我決定著住呢套衫個時唔出聲 
當有人想同我影相個時，我會點頭 同埋會好怕羞咁企喺佢哋隔籬 
當佢哋影相 我會偷偷地從我件長袍後面 摞出一塊朱古力金幣 
等佢哋影完相之後，我會送佢哋金幣 
啊，啊，啊！——就好似咁 
之後佢哋就會非常興奮 
「天啊！無面男嘅金幣！ 難以置信，太犀利啦！」 
我好享受，之後我繼續喺動漫展度行 
大概喺 15 分鐘之後，有件事發生咗 
有人捉住咗我嘅手 佢哋俾返金幣我 
我覺得佢哋喺度回禮 但係唔係，呢個明明係我送出去嘅金幣 
但我唔知道點解佢哋咁做 
於是我繼續行，我又影咗更多嘅相 
但又有人俾返金幣我 
你要知道，著住套衫嗰時 我乜都睇唔到 
我可以通過面具嘅嘴睇到 啲人嘅鞋、佢哋講嘅嘢、佢哋對腳 
但係喺第三次有人將個金幣俾返我嗰時 我想知道到底發生咗啲乜嘢 
為咗睇得清楚啲，我將頭稍微向後傾斜 我睇到有人從我身邊行開，就好似咁 
呢一幕令我突然醒悟： 摞到無面男嘅金幣係不祥之兆 
因為喺電影《千與千尋》裏面 如果有人向無面男摞咗金幣 
厄運就會降臨 呢個唔係講緊演員同觀眾嘅關係 
而係角色扮演背後嘅意義 我哋，全部喺會場上嘅人 都喺度將自己注入到 對我哋嚟講有某種意義嘅故事裏面 
再將佢變成我哋自己嘅故事 
我哋內心深處都有啲重要嘅嘢 
而服裝就係我哋表達內心嘅嘢畀其他人 
多謝 
（掌聲） 

如果要你喺 1,150 萬份 文件裏面搵出資料 然後核實真確同埋理解佢，你會點做？ 
呢個係舊年好多記者要面對嘅挑戰 
一個自稱 John Doe 嘅人 攞到巴拿馬莫薩克．馮賽卡律師事務所 近 40 年嘅紀錄 
呢間事務所係世界上其中一間專門 幫人喺海外避稅天堂 譬如英屬維爾京群島 設立銀行帳戶嘅公司 為有好多秘密要收埋嘅達官貴人服務 
John Doe 喺呢間公司複製咗 由 1977 年到今日嘅每一張表格 每一份客戶檔案、每一封電子郵件 
呢份係目前為止有著最多 避稅天堂內幕資料嘅紀錄 
仲為調查新聞界帶嚟巨大嘅挑戰 
諗一下：1,150 萬份文件 包含來自超過 200 個國家嘅人嘅秘密 
咁大個紀錄，你要從邊度入手？ 
你要由邊度開始報導 先至可以觸及到世界每一個角落 影響到幾乎所有語言嘅人？ 
John Doe 將信息畀咗 德國報社 Süddeutsche Zeitung 嘅兩個記者 
佢話佢出於以下動機︰ 「文件將會揭露不公義嘅規模」 
但單憑一個記者 唔足以處理咁大量嘅訊息 
所以 Süddeutsche Zeitung 報社聯繫咗 我喺華盛頓嘅組織，國際調查記者聯盟 
我哋決定要做一件違反記者操守嘅事︰ 分享呢份紀錄 
（笑聲） 就本性而言，調查記者等同孤狼 
我哋死守自己嘅秘密 甚至連我哋嘅編輯都唔講得 因為我哋知道，只要透露少少風聲 佢哋就會即刻想要嗰篇新聞 
老實講，當你有一篇好新聞 你會想獨自領受呢份新聞嘅榮譽 
毫無疑問，我哋生活喺 一個萎縮緊嘅世界 但好多媒體都冇意識到呢一點 
新聞嘅內容越嚟越國際化 
大型公司喺全世界運作 
環境、健康問題變成全球性 
同樣，資金流動同金融危機都係咁 
驚人嘅係，新聞界咁遲先 以全球嘅目光報導新聞 
同樣驚人嘅係 新聞界咁遲先意識到科技帶來嘅機遇 而唔係再怕科技 
記者怕科技嘅原因係： 呢個行業嘅大型機構正經歷緊艱難時期 讀者閱讀新聞嘅方式正係改變緊 
以往靠廣告賺錢嘅經營模式成為絕響 
令到新聞界陷入危機 迫使新聞機構去審視佢哋嘅運行模式 
但有危就有機 
巴拿馬文件帶嚟嘅第一個挑戰 就係要將文件變成搜尋得到同埋讀得到 
呢件事涉及大概五百萬封電子郵件 兩百萬份需要掃描同埋編寫索引嘅 PDF 幾百萬份檔案同埋其他類型嘅文件 
呢啲嘢都需要存放喺 雲端一個安全嘅位置 
跟住我哋邀請記者去睇下啲文件 
嚟自超過 100 個媒體組織 76 個國家嘅記者 包括英國廣播公司 法國世界報、日本朝日新聞 
我哋將呢個做法叫做 「記者睇返各自國家」 邊個會比尼日利亞記者 更熟悉尼日利亞嘅重要人物？ 
邊個會比加拿大人更了解加拿大？ 
我哋對所有加入嘅記者只有兩個規則： 我哋同意同我哋之間 分享我哋搵到嘅所有信息 我哋同意同一日公開所有資料 
我哋同其他媒體合作係建基於 之前小型合作所建立起嚟嘅信任 同埋因為文件線索而合作 
喺跟住嘅幾個月 我嗰個原本少過 20 個人 嘅小型非營利組織 有超過 350 名 25 種唔同語言嘅記者加入 
史上最大泄密促使 新聞界史上最大嘅合作 376 位唔同國家嘅記者 並肩工作，分享信息 但係保密 
我哋知道要營造最大嘅轟動 我哋首先要絕對嘅沉寂 
為咗完成呢個可能耗時幾個月嘅任務 我哋建立咗一間虛擬 但安全嘅新聞編輯部 
我哋使用加密嘅溝通系統 我哋用特別嘅搜索引擎 
喺虛擬新聞編輯部裏面 記者可以按主題閱讀文件 
譬如，從事血鑽 或者外地藝術品題材嘅記者 可以分享海外世界點樣被用嚟 隱暪呢兩種商品嘅交易情況 
從事體育新聞嘅記者可以分享 體育明星係點樣將肖像權歸入海外公司 以避過喺佢哋有做開貿易嘅 國家嗰度交稅 
但最令人興奮嘅係 文件提到嘅各國領導人、政治家 譬如烏克蘭嘅波羅申科 俄羅斯總統普京嘅密友 仲有英國前首相卡梅倫 因為牽涉到佢過咗身嘅老豆 Ian Cameron 
文件裏邊仲有秘密嘅海外公司 譬如 Wintris Inc. 一間喺英屬維爾京群島嘅公司 實際上屬於現任冰島總理 
我想講一下 Johannes Kristjansson 佢係我哋項目邀請嘅冰島記者 亦係世界上最孤獨嘅男人 
九個月嚟，佢拒絕有薪工作 佢用太太嘅工資生活 
佢將油布黏喺屋企嘅窗度 恐防漫長冬天有人監視 
後來佢好快就用曬缺席嘅理由 佢工作到眼睛疲勞 日復一日，一個月又一個月 
喺嗰段時間 佢埋首於嗰啲最终可以 令國家領導人下台嘅信息 
依家，你係調查記者，你驚奇咁發現 你嘅首相可能同一間秘密海外公司有關 而嗰間公司喺冰島銀行有財務權益 首相嘅當選多得當中利益輸送 咁，你嘅直覺就係大聲咁廣而告之 
作為佢可以傾訴嘅幾個人之一 我同 Johannes Kristjansson 都係黑色幽默嘅人 
「Wintris 嚟啦」，佢曾經咁講 
（笑聲） （掌聲） 我哋係《權力的遊戲》嘅忠實粉絲 
當有記者好似 Johannes Kristjansson 咁想分享材料 佢哋會喺虛擬新聞編輯部分享 再會將分享嘅材料寫成故事 參考文件、法庭紀錄，同埋公司登記 最後向我哋嘅對象提問 
其實巴拿馬文件令記者 用一個與眾不同嘅角度嚟睇世界 
當我哋喺度調查緊同我哋無關嘅事件 例如巴西政壇重大嘅賄賂醜聞 
阿根廷選舉選出新任領導人 
美國聯邦調查局起訴國際足協嘅官員 
巴拿馬文件都會 對呢啲事件有獨特嘅洞察 
所以你可以想像調查時候 嘅壓力同內心掙扎 其實係可以令任何一個記者 唔守約定提早公佈呢份紀錄 
但係佢哋冇 
喺今年嘅 4 月 3 號德國時間晚上 8 點 我哋同時喺 76 個國家公開呢份紀錄 
（掌聲） 巴拿馬文件成為咗今年嘅一件大事 
呢個係公開咗之後冰島嘅街頭 
呢個係第一場抗議 
冰島總理被迫辭職 
佢係第一個辭職嘅人 
我哋將目光聚焦喺名人身上 譬如美斯 世界上最出名嘅足球運動員 
文件公開之後仲有一啲意想不到嘅後果 
喺我哋將佢哋藏身地點曝光之後 一批聲稱係墨西哥 販毒集團成員嘅人被捕 
因為佢哋曾經利用文件中嘅地址 註冊海外公司 
（笑聲） 得意嘅係，我哋比以前可以做更多嘅嘢 
科技同互聯網打破咗傳統商業模式 令我哋能夠改造新聞界本身 
而呢個改變令一切更加透明同有影響力 
我哋證明咗記者可以 將新方法同舊新聞行業嘅技巧 應用到處理大量洩漏信息 從而影響全世界 
我哋根據 John Doe 嘅文件 將重要資料擺埋一齊 
因為資源共享令到成本下降 我哋可以比依家大部份嘅傳媒 更深入更長時間咁調查 
但係巴拿馬文件證明咗 你可以喺任何地方報導任何國家嘅新聞 雖然咁樣做有好大風險 而且唔會適合每則新聞 但係你要搵一個地方去捍衛你嘅工作 
你要盡力攞到法院指令 避免一單新聞喺 76 個國家報導 
同埋盡力阻止你唔想見到嘅事發生 
發佈新聞後冇幾耐 Johannes Kristjansson 發咗條短信畀我 「Wintris 已經到咗」 
（笑聲） 或者，新聞界嘅新時代亦都嚟咗 
多謝 
（掌聲） 主持︰多謝你，Gerard 
我諗你打算將呢啲掌聲獻畀 350 位同你工作嘅記者，係嗎？ 
依家，我有幾個問題要問你 
第一個係 你秘密工作咗一年 同大約 350 位來自全世界嘅同仁共事 你有冇諗過 一旦有人將新聞發佈，秘密將會洩露 所有做嘅嘢就會白費 
又或者組織之外有人 洩露咗佢哋都知道嘅消息？ 
講者：一路上我哋遇到咗好多危險 每當世界上發生咗重大事件 嗰個國家嘅記者就會想即刻公開紀錄 
我哋必須令佢哋冷靜 我哋遇到嘅最大危險 發生喺新聞發佈前嘅一個禮拜 
我哋向普京嘅密友提咗一咋問題 但克裡姆林宮冇回答到 反而克裡姆林宮搞咗記幾招指責我哋 話成件事係西方嘅陰謀 
嗰時，普京認為呢件事凈係同佢有關 
當然，世界各地嘅編輯 都非常緊張克裡姆林宮呢件事 
佢哋覺得成件事就快要爆 
你可以想像佢哋投入咗幾多時間 幾多資源、幾多金錢 
最後個星期我基本上都喺度叫大家冷靜 就好似一個將軍咁穩定軍心 「淡定，保持淡定」 
最終，當然，佢哋都係淡定返 
主持：大概喺幾個星期之前 你發佈咗好多文件 並用佢嚟做公開數據庫 畀大家通過關鍵字嚟搜索 
講者：我哋堅信公眾應該 對於海外世界有基本嘅知情權 
我哋冇公開同我哋一齊工作 嘅記者嘅身份檔案 
但係，文件裏面嘅基本資料 好似啲人嘅名、佢哋海外公司嘅名 依家全部可以喺網上搵到 
主持：Gerard，多謝你所做嘅一切 
講者：多謝 
（掌聲） 