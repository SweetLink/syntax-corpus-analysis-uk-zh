我想同大家講 我差點被綁架喺 馬自達 Miata 嘅車尾箱嘅故事 
嗰陣我喺設計學院畢業之後第一日 我正喺後院拍賣 
呢個時候有個男人渣住架 紅色 Mazda，停咗喺度 喺度摷我嘅拍賣品 
佢買咗我做嘅一件作品 
原來佢要返去和平護衛隊 但自己一個穿州過省 仲要留喺個鎮過夜 
所以我請佢一齊飲酒 佢同我講佢想令世界唔一樣 
呢個時候開始夜啦 我都好累啦 
當我示意埋單時 我唔小心問佢 「你今晚住邊呀？」 
但情況更加壞，因為佢話 「其實，我冇地方瞓。」 
我就心諗， 「吓！唔係掛！你做咩架？」 
我哋都經歷過呢類情型，係嗎？ 
我應唔應該招待呢個男人？ 
但係，我至係啱啱識佢 但佢話佢要返去和平護衛隊 但係我唔知佢係咪 真係返去和平護衛隊 我又唔想被綁架喺車尾箱 仲要係一個細嘅車尾箱！ 
然後，我聽到自己講 「喂，我有一個充氣床， 你可以喺我客廳瞓。」 
跟住，我腦入邊有把聲講 「等陣，你講咩哇？」 
嗰晚，我瞓喺床上望住天花喺度諗 「天呀，我做咗乜嘢？ 
客廳瞓咗個完全唔識嘅陌生人 
萬一佢係精神病咁點？」 
我嘅焦慮越嚟越勁 我彈起身，趷高腳行到門口鎖咗房門 
好彩佢唔係精神病 
自此之後我哋一直保持聯絡 
嗰幅佢係我後院買到嘅畫 掛咗喺佢課室裏面 佢宜家係一名老師 
呢個就係我第一次招待嘅經驗 呢次經歷完全改變我嘅看法 
或者童年我所學到嘅陌生人 其實係等待我去認識嘅新朋友 
接待人嚟屋企嘅氣墊床瞓 對我嚟講越嚟越普通 當我搬到三藩市，我帶埋充氣床喺身邊 
兩年之後，我失業，幾乎破產 
我嘅室友搬走咗，跟住又加租 
嗰陣我知道有一個設計會議會舉行 所有酒店房間都訂咗 
而我成日認為將恐懼轉化為樂趣 係創作嘅恩物 
所以，我就向我嘅好朋友 兼新嘅室友布莱恩 · 切斯基講 「布萊恩，我諗到一個賺錢嘅方法， 就係將我哋屋企變成 『設計師民宿兼包早餐』， 畀年輕設計師嚟到城市之後 有一個過夜嘅地方， 包無線上網、一張細書枱、 一張睡墊同每朝早餐。哈哈！」 
我哋整咗簡單網站 Airbnb 就咁樣誕生咗 
有三位幸運嘅客人嚟住 佢哋瞓喺硬木地板上面 價值 20 美元嘅氣墊床 
不過佢哋好滿意，我哋都係 
我發誓，我哋煮嘅瑞士芝士蛋餅 味道零舍唔同 因為我哋親自為客人而做 
我哋帶佢哋遊覽城市 當我哋同最後一位客人 講再見，閂咗門之後 布萊恩同我互望 
我哋發現咗一種既可以交朋友 又可以收租嘅方法 
於是一切開始啦 
我嘅舊室友內森 ‧ 布萊卡斯亞克 加入我哋公司成為技術創辦人 
我哋認真了解下 我哋可唔可以 將呢樣嘢變成一門生意 
我哋同投資者講 「我哋想建立一個網站， 等大家可以將佢哋 最私人嘅空間嘅相 發佈到網站上， 例如睡房、洗手間， 嗰啲人哋嚟到 你唔想畀人睇到嘅房。 
然後，透過網絡， 佢哋可以邀請陌生人到屋企留宿。 
呢樣一定有錢賺呀！」 
（笑聲） 我哋坐低，之後 就等我哋嘅事業蓬勃發展 
但係事業仍然停滯不前 
無人願意投資一種 畀陌生人到自己屋企過夜嘅服務 
點解？ 
因為我哋自細就被教話 陌生人等於危險 
當你遇到問題時 你會用已知嘅嘢去解決問題 嗰陣我哋淨係識得設計 
喺藝術學校，你學到 設計比物件嘅外表同觸感重要得多 因為係關乎整體經歷 
我哋對物件會識咁樣做 但係宜家我哋嘅目標係 點樣令兩個素未謀面嘅人彼此信任 
設計可否令此會發生呢？ 
究竟有冇可能設計出「信任」呢？ 
我想畀你哋感受下 我哋想追求嘅「信任」 
我會進行一個三十秒嘅實驗 令你哋走出安樂窩 
如果你願意參加，請豎起你嘅手指公！ 
好，我需要各位拎出手機 
擺出之後 請解鎖手機 
然後將手機交畀你隔籬嘅人 
（笑聲） 宜家你感覺到嘅驚慌 （笑聲） 就好似第一次打開家門 向客人提供住宿嘅宿主 
因為唯一比自己手機更私人嘅 就係你屋企 
人哋唔只睇到你嘅信息 仲睇到你嘅睡房 廚房同洗手間 
宜家攞住人哋解鎖咗嘅手機 感覺如何？ 
我哋大多數都突然有一種責任感 
呢個就係大部分房客住宿時嘅感覺 
因此客人都有呢種責任心 我哋公司先會生存到宜家 
順便一提，邊位攞住 Al Gore 嘅手機？ 
（笑聲） 你會唔會同 Twitter 講佢要競逐總統？ 
（笑聲） （掌聲） 好啦，你依家可以攞返你嘅手機 
所以，啱啱各位體驗過 我們曾經面對嘅信任問題 我亦都想分享我哋 喺途中見到嘅嘢 
如果我哋喺實驗裏邊 做小小設計嘅變動會點呢？ 
如果坐喺你隔離嘅人 首先介紹自己嘅名 邊度嚟、佢哋嘅仔女或者家企隻狗？ 
想像下佢哋獲得 150 個他人評價 話「佢哋搾得人哋 解鎖嘅手機好好！」 
（笑聲） 宜家你交出手機時 會有點嘅感覺？ 
結果證明 一個設計完善嘅評分系統 係建立信任嘅關鍵 
我哋最初其實並唔成功 
大眾難以留低劣評 
結果我哋知道 要等客人同民宿主人 各自寫好評語之後 我哋至可以公開佢哋嘅評語 
就係上星期我哋又學到新嘢 
我們同史丹佛大學做咗一個研究 觀察啲人有幾因為人哋年齡、居住地 同地理環境相似而相信人哋 
如之前所料，硏究結果顯示 我哋傾向鍾意類似嘅人 
愈係同我哋唔似嘅人 我哋就愈唔信 
呢個係自然嘅社會偏見現象 
但當你加入咗評分系統之後 有趣事情就發生啦 以評價為例 
若然係你有三個人評價你 無變化 
但如果你得到超過十個評價 就會發生改變 
信譽會排喺相似度之前 
啱嘅設計可以消除根深蒂固嘅偏見 
我們同時發現，要建立適度嘅信任 就需要公開適量嘅私人資料 
跟住落嚟就係房客第一次 畀房東發訊息時嘅情況 
如果你透露得太少，例如「呦」 咁接受嘅機率會降低 
如果你透露得太多，例如： 「我同阿媽鬧交。」 （笑聲） 咁接受機率同樣會下降 
但係如果表達得啱啱好，例如： 「我鍾意你屋企嘅藝術品， 想同家人嚟渡假。」 
咁，我哋要點樣設計 至做到適量公開資料呢？ 
我哋利用空格欄位嘅尺寸 提示資料應有嘅長短 並且有文字引導佢哋分享 
我哋將全公司 押在呢個好嘅設計上 透過好設計 令人願意克服對陌生人恐懼嘅偏見 
但我哋唔知 有幾多人準備好將偏見放下 
呢幅係我哋服務使用量嘅表 
呢張圖講明三件事 
第一，租房數目簡直係難以置信 
第二，係我哋團隊努力嘅成果 
第三，之前客戶嘅不滿仍然存在 
依家業務發展得唔錯 
當然有時，會出現問題 
例如客人未經主人同意開派對 同埋將屋企搞到亂塔塔 
仲有，房東由得房客畀雨淋都唔理 
創業初期，我負責顧客服務 客戶電話會直達我手機 
我係喺信任破裂嘅最前線 
無嘢比聽到呢啲電話慘 剩係諗起電話都覺得心痛 
聽見電話裏邊失望嘅聲音 老實講 係我哋不停改進嘅動力 
謝天謝地，喺我哋接待過 1.23 億個夜晚之後 少過 1% 嘅客人有問題 
證明咗人有信任 
而當信任上咗軌道之後 神奇嘅嘢可以發生！ 
我哋曾經有一個房客喺烏拉圭住宿時 突然心臟病發 
房東將佢送入醫院搶救 
仲捐血幫佢做手術 
等我同各位讀下嗰位客人嘅評價： 
（笑聲） 「對平時冇做運動、 容易心肌梗塞嘅遊客， 呢間屋確實好好。」 
（笑聲） 「呢個區環境優美， 仲有一條直通最好醫院嘅路。 
（笑聲） Javier 同 Alejandra 就算唔識你，都會即刻救你一命。 
當你就快唔得嘅時候， 佢哋會立即開車送你去醫院。 醫生幫你做搭橋手術時， 佢哋會喺等候室守候住你。 
佢哋唔想你孤獨， 所以佢哋會帶書畀你睇。 
之後佢哋仲會畀你瞓多幾晚 而唔收你錢。 
極力推薦！」 
（掌聲） 當然，唔係每次住宿都係咁樣 
但係，呢種超越交易的友情 就係「分享經濟」要達到嘅目標 
當我聽到呢個術語嘅時候 我承認，我仲未搞清楚 
分享同交易點樣並存？ 
所以等我哋嚟講解一下 呢樣係關於商業嘅事 
但係，如果你剩係將呢樣嘢 叫做「房租經濟」 咁就唔完整啦 
「分享經濟」指人有接觸嘅商業行為 
人分享佢哋自己嘅一部分 呢樣嘢足以改變一切 
你知道今日旅行似咩呀？ 我覺得似快餐 高效而且千篇一律 但失去咗當地風土人情 
如果旅遊令你 盡情體驗本地嘅嘢會點？ 
如果每個你遊覽過嘅地方 都有一個本地中央市集 而你未聽過 可以喺嗰度嘅酒吧飲個暢快？ 
又或者可以向五星級飯店 嘅廚師拜藝？ 
今日屋企嘅設計概念 嚟自私隱同分隔 
如果屋企嘅設計概念從一開始 就係分享會點樣呢？ 
外觀會係點？ 
如果城市都接受分享嘅文化呢？ 
我見到未來嘅城市都係分享型 都會有社區同埋連繫到人嘅 而唔係孤立同分離 
喺首爾 韓國人其實已經開始做緊分享經濟 
佢哋將數以百計政府嘅停車位 分享畀居民使用 
佢哋將需要住宿嘅學生 同有空房嘅房東配對 
佢哋仲設立資金孵化器 為下一代「分享經濟」嘅 初創公司提供資金支持 
今晚，我哋嘅民宿會涉及 785,000人 191 個國家 佢哋一係住喺陌生人屋企嘅房客 一係準備歡迎陌生人嚟屋企住嘅屋東 
好明顯，陌生人並唔似 我哋細個被教育咁瘋狂 
我哋並無發明新嘅嘢 
好客之道呢句話由來已久 
全世界亦有好多好似我哋咁嘅網站 
但係點解我哋最後成功？ 
除了運氣同時機之外 我認識到信任 然後融合喺設計裏面 
設計消除我陌生人等於危險嘅觀念 呢個根深蒂固的偏見 
呢種偏見令我吃驚 
完全同我諗法有出入 
每次見到紅色 Miata 經過 我都會諗起呢種偏見 
我知道設計唔能夠解決 世界所有問題 
但如果佢能夠 解決住宿嘅問題 如果佢能夠做到少少成果 我會不期然地諗 我哋下次可以設計啲咩出嚟呢？ 
多謝 
（掌聲） 

喺耶魯大學嘅 拜內克古籍缮本圖書館度 有本 240 頁嘅孤本書 
經碳年代測定法鑑定為 大概 1420 年嘅書 佢嘅牛皮頁上有圈形嘅字跡 有好似夢境嘅圖案 
有真嘅同想像出來嘅植物 有空中漂浮嘅城堡 喺度沖涼嘅女人 占星術圖 星座戒指 同有人面嘅日月 
呢個長 24 厘米，寬 16 厘米 嘅書叫做伏尼契手稿 係歷史上最大嘅未解之謎之一 
點解呢？ 
因為冇人知道呢本書講咩 
書名來自一個叫 威爾弗雷德．伏尼契嘅人 佢係個波蘭嘅書商 喺 1912 年喺意大利嘅 一個耶穌會學校度撞啱見到呢本書 
呢本書使佢困惑 
邊個寫咗呢本書嚟？ 
喺邊度寫嘅？ 
呢哋古怪嘅文字同充滿活力嘅圖案代表咩？ 
書裡邊到底有咩秘密？ 
教會學校手頭緊， 於是賣咗個手稿畀佢 之後佢带咗手稿去美國 喺美国， 专家繼續被本書所困惑 
密碼學家話 書裡文字有一個真正語言含有嘅全部特徵 只不過從來冇人見過呢個語言 
點解噉講嚟？ 因為喺真實嘅語言裡邊 文字或者特定嘅文字組合 會以一定嘅頻率出現 伏尼契手稿裡邊嘅語言含有嘅特徵 唔可能係隨機生成 
除咗呢啲，其他就唔清楚喇 
字母嘅風格同高矮各有唔同 
有啲字母係抄自其他語言 但係好多字母係獨一無二嘅 
高一啲嘅字母被稱為 「托架抄本」 
呢部手稿從頭到尾 都有漩渦形嘅裝飾圖案 
佢好似有兩個人以上嘅筆跡 而畫畫就係另外一班人 
噉多年以来， 關於呢本書有三種推測 
第一种，呢本書用密文 專登掩蓋某啲秘密 
第二种，呢本書就係 整出來呃人錢財嘅局 
有人認為啲作者就係個中世紀嘅老千 
有人認為係伏尼契自己設局 
第三种推测係 呢個手稿確實係一種特殊語言寫嘅 只不過冇人明 
又或者，寫呢本書嘅人係 一群嘗試為一種口頭語言 建立字母嘅中世紀學者 
如果係噉，伏尼契手稿就可能 好似復活島嘅朗格朗格手稿 因為當年嘅文明已經消失 宜家就冇人睇得明 
儘管冇人明白伏尼契手稿 但係有好多人仲喺度估佢講咩 
有人認為佢喺度創造 一種新嘅書面語言 伏尼契手稿又可能係個 創造呢種語言嘅文化嘅百科全書 
仲有人諗伏尼契手稿嘅作者 係 13 世紀哲學家羅傑培根 培根曾經嘗試理解 所有語言共有嘅語法法則 手稿嘅作者又可能係 16 世紀 伊麗莎白時代嘅神秘主義者尊迪 尊迪曾經研究過煉藥術同占卜術 
更加邊緣嘅理論認為 作者係一班意大利嘅巫婆 甚至有人諗作者係火星人 
度橋度咗成百年後 啲科學家終於有咗啲頭緒 
第一個突破就係用碳素測年法 
測到呢份手稿嘅起源 大概喺 1612 年嘅羅馬或者布拉格 佢可能係神聖羅馬帝國皇帝魯道夫二世 轉手畀佢嘅醫生 雅各布斯．希納皮亞斯 
除咗呢哋突破 啲語言學家啱啱 暫定識別咗手稿裡邊嘅幾個文字 
呢度七粒星隔离嘅文字 會唔會係 Tauran 既係 Taurus（金牛座）嘅别称 一個包含昴宿星團嘅星座？ 
呢個字會唔會係 Centaurun 即係圖裡邊嘅 Centaurea（矢車菊）？ 
有可能嘅， 不過進展就好慢 
如果我哋破解咗密碼， 我哋會發現咩？ 
一個 15 世纪插圖家嘅夢記？ 
一堆胡言亂語？ 
仲係一個被遺忘嘅文明嘅 失傳嘅知識？ 
你點睇嚟？ 

我地睇到人類嘅腦 係分成左右兩塊嘅 
呢個結構令人都產生 一個非常普遍嘅觀點 左腦控制人嘅邏輯思維 右腦就控制人嘅創意 
但其實呢個理論並無科學嘅依據 
咁點解會有呢個錯誤理論產生 佢又錯係邊度呢？ 
人腦的確分成左右兩部分 
從外層同皮質就可以睇到 
內部結構 例如紋狀體 下丘腦 丘腦 同腦幹 睇上去好似由連續組織構成 但事實上 佢哋同時都受左右腦組織 
左右腦都控制唔同嘅身體功能 例如運動同視力 
右腦控制左手左腳嘅運動 反過來都係咁 
視覺系統就更加複雜 
每隻眼都分成左右兩個視野 
兩隻眼嘅左視野都係右腦負責 兩隻眼嘅右視野就係左腦負責 
左右腦一齊運作先可以 睇到完整嘅畫面 
科學家都唔知點解 人嘅左右腦會有交換分工 
其中一個理論係 交換分工令動物可以有更快嘅反應 所以喺動物發展神經系統之後無幾耐 就有呢個現象了 
如果一個動物睇到捕食者從左邊過來 佢最好從右邊逃走 
所以視覺同運動其實係由 左右腦兩個系統控制嘅 但就唔可以過度理解成 左右腦分別負責邏輯同創意 
呢個誤解來源於 18 世紀中 當 Broca 同 Wernicke 兩個神經學家研究 因創傷有溝通問題嘅病人嘅時候 
佢哋發現病人嘅左顳葉有創傷 所以推測語言能力係左腦控制嘅 
呢個推論好快傳播開來 
作家 Robert Louis Stevenson 曾經通過佢筆下嘅角色 Jekyll 博士和 Hyde 先生 引出理性嘅左腦 同感性嘅右腦對抗嘅諗法 
但當醫生同科學家研究 缺少一個大腦半球 或者兩個大腦半球分割嘅病人 
嘅時候發現 呢個理論係錯誤的 呢啲病人表現出一系列嘅行為 
既有邏輯性嘅亦有創意性嘅 之後研究發現 當大腦運行某些功能時 
其一側會比另外一側更活躍 語言功能更加依賴左腦 而注意力更加依賴右腦 
所以一側嘅大腦可能會負責更多嘅工作 但呢個就取決於唔同系統嘅運作 而唔係個人 
無任何證據證明 一個人會由一邊腦來主導 左右腦分別控制 邏輯和創意力 有啲人會特別有邏輯或者有創意 
但同佢哋嘅左右腦並無關係 甚至「邏輯同創意相互矛盾」嘅觀點 
都係錯嘅 解決複雜嘅數學問題需要有創意 
而好多充滿活力嘅藝術作品 都有復雜嘅邏輯框架 
幾乎每一個創造力同邏輯嘅壯舉 都係依靠左右腦一齊運作嘅功勞 

幾千年後 當我哋睇返電腦誕生嗰時 會覺得係一個令人著迷、好奇嘅時代 係歷史上唯一一個 人類活喺二維空間嘅時代 人類好似機械咁同科技共處 亦都係時間長河裏邊嘅一個世紀 人類喺屏幕面前通訊、娛樂、生活 
如今，我哋大部分時間都睇同襟螢幕 
但係，人與人之間嘅交流發生咩問題？ 
我唔知你點諗，但我覺得有限制 感覺自己限制喺 只有螢幕同像素嘅二維世界裏邊 
就係咁樣嘅限制 同埋我想同人交流嘅想法 令我成爲創作人 
即係話，我想整一個全新嘅現實 科技可以無限拉近人與人之間距離 係以人爲本 而唔係以電子產品爲本 
我想見到一個環境 科技會感受到 人嘅所見所聞、所感覺嘅嘢 但科技又唔會阻住我哋生活 而係能夠令人類鍾意自己 
我用人類發展嘅過程去諗呢種科技 
我哋所有人都用過 一啲令人更加似返人嘅科技 一啲令人做到自然交流 聲控同埋生物統計嘅產品 
但係科技發展嘅下一步係 微軟公司嘅全息眼鏡 
同埋第一個無線全息圖電腦 
呢類電子產品可以將三維全息影像 帶到嚟你眼前 係前所未有咁感知世界 有助我哋感受生活 
我講緊嘅唔係好遠嘅將來，而係現實 
汽車製造商沃爾沃 已經用緊全息眼鏡設計汽車 凱斯西儲大學嘅醫科生 用緊全息眼鏡學習 我最鍾意嘅美國太空總署 已經採用全息眼鏡 等科學家可以探索星球 
更加重要係 
全息眼鏡唔剩係一款新產品 或者更高級嘅電腦 
透過將全息圖帶到我哋日常生活當中 全息眼鏡能夠將人 喺傳統二維空間裏面解放出嚟 
打個比喻 我哋就好似原始人 
我哋啱啱搵到一嚿木炭 然後開始喺洞穴裏邊 畫第一幅線條圖畫 
宜家，等我話畀你聽 我每日做嘢嘅情景 
接住落嚟嘅時間 我邀請你哋一齊感受一下明日嘅科技 
宜家，就等我戴上全息眼鏡 等我解釋一下裝置問題 
我之前喺台上做過好多次全息眼鏡示範 但今次可能係最危險嘅一次 但我諗唔到比 TED 更加適合做示範嘅場所 
好快，我會喺台上面見到全息圖影像 影像清楚到同台下嘅你哋一樣 
期間，會有攝影機 通過大屏幕播放我睇到嘅影像 等大家可以同我一齊感受 
咁宜家開始啦 
呢樣嘢比起二維影像更加適合我哋 
等我哋用新器材探索我哋周圍嘅世界 同埋用全新角度了解電腦世界 
電腦世界既不可思議、原始 又係基於因果定律 
作爲開發者 我哋要考慮唔同輸入嘅情況 然後設計出對應嘅畫面反應 
好似襟圖案兩下，就係輸入 
打開一個程式，就係畫面輸出 
當我哋將呢啲嘢同現實世界比嘅話 就會顯示出現實世界嘅局限 因爲現實世界 唔似數碼世界嘅數字斷斷續續 
而係好似指針一樣連續進行嘅 
現實世界唔會用 0 或者 1 啱定錯、黑或白嘅方法去諗嘢 
但量子物理控制咗我哋嘅世界 我哋嘅世界會同時出現 0 同 1 令世界有灰色地帶 同無窮無盡嘅可能性 
你可以見到現實 同數碼兩個世界點樣有衝突 
咁點解螢幕喺我哋 連貫嘅生活裏面咁普遍呢？ 
我哋一起身睇嘅嘢就係螢幕 瞓覺前睇嘅又係螢幕 
點解會咁呢？ 
我諗係因爲電腦畀我哋好多力量 
喺數碼世界裏邊 我哋有能力將空間替換，將時間替換 
無論你將科技用喺娛樂用途 工作上，抑或通訊上 
想像下 我哋今晚一齊返屋企 睇我哋最鐘意嘅電視節目 
喺呢間戲院入面，時間同空間改變咗 
當我好快完咗呢場 TED 演講之後 我會即刻打畀我西雅圖嘅家人 
呢個時候，空間改變咗 
可以睇到影響好大 我哋仲可以將影響 同當今數碼世界嘅二維限制結合起黎 
但係，如果我哋無需要咁做呢？ 
如果我哋嘅數碼世界有同樣嘅影響呢？ 
其實你已經睇到少少個影響 但我深信二維科技會喺兩代之後消失 
到時將會係一個更加非凡嘅世界 當科技真真正正明白人類時 無論生活、工作定係通訊方面 我哋都會有工具提升體驗 唔會再有機械阻礙人類體驗事物 
咁我哋點先可以提升體驗？ 
對我嚟講 首先要從第二個角度搵出問題 
呢個需要我哋從機械角度 去睇呢個世界 
如果你係一部機器睇世界 你會點樣拆解問題？ 
你可能將事物分為人類、環境同物件 
但咁樣嘅機器 又點樣同現實世界互動呢？ 
我諗到三種方式 
第一，機器會觀察 或者將現實世界嘅資料輸入 
從輸入嘅角度睇，聲音辨認同生物認證 就係機器同人類交流嘅好例子 
第二，機器可以將電子訊息 或者輸出訊息帶到現實世界 
從輸出角度睇 全息眼鏡係機器同環境交流嘅例子 
最後，機械可以通過 觸覺同世界交換能量 
想像下，你可以感受虛擬物件嘅溫度 或者可以推開一個虛擬圖像 然後虛擬圖像用同樣嘅力推開你 
從呢個角度睇 我哋可以將現實世界 拆散爲一個簡單模組 
同你講個秘密 作爲一個程式員，令我興奮嘅 係當我發現某樣嘢 可以簡化爲一個模組 
無論係自動駕駛汽車、智能手機 定係我戴緊嘅全息圖電腦 機器已經越嚟越了解我哋現實世界 
而且，佢哋已經開始 用更加人性化嘅方式同我哋交流 
想像一下用粒子形式 操控世上所有事物 
只要轉動一下轉盤 現實世界就出現喺你面前 
如果轉個轉盤第二個方向 虛擬世界就會出現喺你面前 
宜家想像一下 你游走於虛擬同現實世界 
我太鍾意呢個景色啦 
再想像下，我見到台下嘅你哋 只要我郁動轉盤，你哋就會變成精靈 
當科技真正了解我哋嘅世界時 人嘅交流、工作、娛樂方式都會有變化 
喺唔夠半個世紀之前 有兩位勇敢嘅人登陸月球 當時電腦嘅性能比我哋嘅智能手機仲差 
六億人透過黑白電視見證住歷史一刻 
咁個世界呢？ 
當時世界被深深咁吸引住 
想像一下我哋嘅後代會點利用 呢啲了解世界嘅科技繼續探索太空 
今時今日嘅世界已經有即時空間轉換器 
不久嘅將來就會有全息圖遙遠控制事物 
好彩今次演範都好順利 咁不如再試其他更癲嘅嘢 
我邀請大家見證TED 舞臺上 全世界第一次做嘅即時全息圖影像傳輸 同我一位朋友 嚟自 NASA 噴射推進實驗室嘅 Jeffrey Norris 博士傾計 
（手緊握）喂，Jeff！ 
Jeff Norris︰喂 Alex 
講者︰（鬆一口氣） 成功咗，今日點樣呀，Jeff？ 
（掌聲） Jeff Norris︰ 好好呀我，過去個禮拜都唔錯 
講者︰可唔可以同我哋 講下你宜家喺邊？ 
Jeff Norris︰好 我宜家同時身處三個唔同嘅地方 
我企緊喺街對面嘅一個房 同時又喺 TED 講台同你一齊 同時又喺幾億里外嘅火星 
講者︰哇，幾億里距離，太勁啦 
你可唔可以詳細講下 點樣收集到火星嘅數據？ 
Jeff Norris︰冇問題 
呢幅係精確嘅火星全息圖 基於 Curiosity-Mars-Rover 探測器 收集返嚟嘅數據 有咗呢幅全息圖 身在地球都可以探索火星 
人類天生本來就係探險家 
通過模擬處身喺個環境 我哋可以即時了解嗰度環境 
我哋已經設計出類似 Mars Rover 嘅工具 擴大我哋對火星嘅認識 
幾十年嚟，我哋一直都透過 屏幕同鍵盤探索 
宜家，我哋可以唔受上述嘅嘢限制 唔受巨型天綫同人造衛星限制 並且克服世界嘅距離 虛擬咁第一次登陸火星 
今時今日，我哋任務裏邊嘅一班科學家 以前所未有嘅方式觀察火星 因爲探索 令我哋走近呢個仲有好多未知嘅星球 
但係，我哋嘅夢想 未因為做到模擬身處火星而完結 
當我哋將現實世界虛擬化之後 我哋做到好多神奇嘅嘢 
我哋可以睇到肉眼睇唔到嘅光 或者一瞬間上到某個山頂 
可能有朝一日 我哋可以觸摸到石頭入面嘅礦物質 
我哋宜家就係行緊第一步 
但我希望全世界可以 同我哋一齊踏出下一步 因爲呢個唔剩係幾個人嘅事 而係關乎全人類 
多謝 Jeff！太震撼啦！ 
多謝你同我哋傾計 
（掌聲） Jeff Norris︰多謝你，Alex，拜拜 
講者︰拜拜 Jeff 
（掌聲） 我每日都幻想緊呢一日會嚟 
我嘅啟發都係喺祖先度嚟 
我哋嘅祖先都係圍埋一個部落 大家有交流、溝通，會一齊工作 
而我哋，就喺度開發緊科技 令我哋可以回到 當初、成就今日我哋嘅時間 我哋唔再活喺 只有屏幕同像素嘅二維空間裏邊 我哋會得到返三維空間嘅感覺 
呢個將會係人類重要嘅轉捩點 
多謝 
（掌聲） Helen Walters︰ 真係唔該曬。我有問題想問 
講者︰好 
Helen Walters︰傳媒裏邊有啲問題 
我不妨直接問你，咁我哋有直接嘅答案 
我哋討論過示範裝置 同真正產品有咩唔同 
咁樣問題係 
買咗呢件產品嘅人 係咪就可以有頭先嘅體驗？ 
講者︰問得好 舊年開始 就有好多傳媒朋友 都有問過呢個問題 
如果你有睇返 你會發覺，我未曾答呢條問題 
我係有心唔答 因爲我覺得問題本身係錯嘅 
就好似我第一次向某個人 展示全息圖之後 嗰個人問我「你屋企電視有幾大」 
問題同件產品本身完全無關 
我哋應該討論嘅係光嘅密度 或者發出嚟嘅光度 
即係話，物件嘅角分辨率係幾多 
咁樣諗嘅話… 你應該留意到攝影機裝咗全息眼鏡 
所以我想出古惑都唔得 
Helen Walters︰但攝影機嘅鏡頭 同你眼睛嘅晶體係唔同嘅 
講者︰攝影機有魚眼鏡頭 
攝影機嘅視角比人更加廣 
所以如果你諗下攝影機睇到嘅光 係會從四方八面射出嚟嘅話 就會嚟到一個重點 我可以喺一個特定空間裏面 得到幾多光點？ 
答案係我喺全息眼鏡得到嘅光點 同攝影機嘅一樣 
咁攝影機可以睇到 更加廣嘅角度，係咪？ 
Helen Walters︰嚇死我！ 
（笑聲） 講者︰佢頭先真係有出現，我已經講咗 
過嚟呢邊 
（笑聲） Helen Walters︰（粗口）！ 
講者︰呢個就係 Jeff Norris 嘅全息圖 
Helen Walters︰我頭先知道有嘢發生 但我唔肯定係咩 
講者︰簡單嚟講 你見到嘅攝影機影像 有人眼視角更加廣嘅視角 
但係，全息圖角分辨率 即係每個面積嘅物體光點都係一樣嘅 
Helen Walters︰所以你… Jeff 我陣間會再同你講 所以你用咗好多時間去圖像繪製個台？ 講者︰冇錯 
Helen Walters︰咁請問 如果我買咗個全息眼鏡，然後喺屋企用 我唔需要特登圖像繪製 我間屋，係咪？ 
講者︰全息眼鏡用上空間繪製技術 圖像繪製速度大概係每秒五張 
所以喺屋企，只要戴上全息眼鏡 全息圖就會出現 然後你可以開始控制物件 全息眼鏡開始學習屋企環境 
至於台上面 雖然戴上全息眼鏡可以遠距離同人通訊 但當要用到可能拖冧會議嘅無線連接 我哋就唔想冒險用無線連接 
所以我哋事先以每秒五張相嘅速度 圖像繪製咗成個舞臺 用嘅就係空間繪製技術 同你屋企用到嘅一樣 然之後就儲存資料 所以，萬一無線出現咗咩問題 攝影機同我頭上嘅全息眼鏡 都唔會有圖像消失 
因爲講到底，全息圖都係嚟自全息眼鏡 攝影機上面嘅只係用嚟播放畫面 
如果連接斷咗 屏幕上面嘅畫面就會消失 
Helen Walters︰太犀利啦。Jeff？ 
Jeff Norris︰係 
Helen Walters︰喂 
講者︰我褪後先 
Helen Walters︰咁 Jeff 你頭先喺火星 同時你又喺 TED 台上 又喺對面街一間房 
同我哋講下 如果你全息圖裏面嘅嘢睇得到 但聞唔到，又摸唔到 
咁全息圖係咪對科學真係有用架？ 
呢點係我對全息圖嘅疑慮 
Jeff Norris︰多謝你嘅問題 
我絕對相信呢種科技對科學係好有用 亦都係點解我哋用全息眼鏡完成 部分美國太空總署嘅任務 
全息眼鏡幫我哋探索火星 
我哋嘅太空站嘅人員都會用到佢 
我哋甚至用緊佢設計下一代飛船 
Helen Walters︰太勁啦 Jeff，你宜家可以收線啦，唔該曬！ 
（笑聲） Alex，冇錯，真係犀利，唔該曬！ 
講者︰唔該你 
Helen Walters︰唔該你 
（掌聲） 

無做嘢一排、又再出返嚟工作嘅人 我叫佢哋做重新工作嘅人 
佢哋暫時無做嘢 係為咗要照顧老人家 照顧小孩、追求自己嘅興趣 又或者係健康問題 
呢啲重新工作嘅人唔同行業都有： 老兵、軍人嘅家眷、剛剛退休嘅人士 又或者係旅居完返國嘅僑胞 
佢哋冇做嘢咁耐，要重新工作好難 因為僱主同重新工作者 嘅關係已經斷咗 
僱主會見到佢哋嘅 履歷有一欄空白 認為請佢哋係好大風險 呢啲求職者都懷疑自己 重返職場嘅能力 尤其佢哋已經好耐無做嘢 
我就係想幫佢哋解決 僱主同前員工關係冇咗嘅問題 
宜家各行各業都有人 成功重返職場 
呢個係 Sami Kafala 
佢係英國核子物理學家 佢無做嘢五年，返咗屋企湊五個細路 
新加坡新聞最近講 一啲護士離開職場好耐之後再度工作 
講起長期離膱 呢個係 Mimi Kahn 
佢喺加州橘郡做社工 佢冇做嘢 25 年之後 返返去社會服務機構工作 
以我所知，呢個係最長嘅離職期 
高等法院法官 Sandra Day O'Connor 佢工作生涯早期曾經離職五年 
呢個係 Tracy Shapiro 佢離職 13 年 
Tracy 回應 Today Show 觀眾寄嚟嘅信 觀眾話想出嚟工作 但覺得困難重重 
Tracy 回信話佢係一個媽媽 有五個細路，熱愛家庭生活 但佢離咗婚，需要返返職場 而且佢想生活裏邊有返工作 因為佢鍾意做嘢 
Tracy 以前就好似我哋好多人咁 覺得用咗一日時間搵工就係好好 
佢想搵一份金融或者會計嘅工作 佢好努力花咗九個月上網搵工 但都係無結果 
我係 2011 年 6 月認識 Tracy 嗰時 Today Show 問我 可唔可以同佢一齊幫佢扭轉劣勢 
我第一件事就叫佢行出屋企 
講畀大家知佢要揾工 同埋話自己有興趣再做嘢 
我又話畀佢聽： 「你要同好多人講你搵工， 但人哋多數都唔會幫你轉達。 
你要預咗咁樣，但唔好氣餒 
可能就係有幾個幫你轉達， 令你有工做。」 
我會講少少 Tracy 後來發生嘅事 但我想先同你哋講下 我經過 11 年離開全職工作 返到工作崗位嘅發現 
就係人哋對你嘅印象會停留喺舊時 
即係話你再聯絡返啲人 聯絡返以前認識嘅人 嗰啲同你工作過或者一齊返學嘅人 佢哋只會記得你離職前嘅嘢 
就算你隨著時間而覺得自己冇咗意義 就好似我哋好多專業人士咁 太耐唔做嘢都會咁樣 
例如你或者會諗自己 好似咁樣嘅人 
呢個係我嚟，揸咗成日車 人都儍咗 
或者我喺廚房入面 
但係以前識得嘅人完全唔知我呢啲嘢 
佢哋只會記得以前嘅你 當你再同返佢哋聯絡 同埋當佢哋好想聽你返嚟嘅故仔 你嘅信心就會返曬嚟 
仲有一樣嘢 我離職期間好記得 
就係我好難追返財經新聞 
我擁有金融背景 但係當我喺屋企睇住四個細路時 好難跟得上任何新聞 
所以我好驚面試嗰陣 講咗間已經唔存在嘅公司 
於是我重新訂閱華爾街日報 我每份報紙每個報導都有睇 一睇就睇咗六個月 直至我覺得可以掌握返市場脈搏 
我相信重新工作者都係優秀人才 原因係咁樣 
諗一諗我哋嘅人生階段： 嗰啲因為照顧小孩而離職嘅人 佢哋會少啲或者冇得放產假 
因為我哋以前已經放咗產假 
而且我哋伴侶轉工冇咁多 
我哋生活比較安定 
我哋有豐富工作經驗 
思想比較成熟 
我哋唔會有咗份工，先嚟尋找真我 
再加上因為我哋已經好耐無做嘢 我哋充滿幹勁，熱衷於返返崗位 
我想講講僱主嗰方面 僱主想招請重新工作者時 有兩樣憂慮 
第一樣係擔心重新工作者 嘅科技知識落伍 
宜家我可以話俾你聼 我曾經有一段時間 科技知識落後 但係只係嗰個時候 
我好耐以前係用 Lotus 1-2-3 做財務分析 
唔知道仲有無人記得 但後來我要學用 Excel 做財務分析 
其實唔係好難 因為好多指令都係一樣 
我嗰陣覺得 PowerPoint 比較難學 但而家已經冇問題 我仲成日用 PowerPoint 
我話畀再做嘢嘅人知 僱主期望佢哋 有基本嘅電腦文書知識 
如果佢哋仲未跟得上 佢哋就有責任學識佢 
佢哋做到喎 
第二樣令僱主擔心嘅嘢 係重新工作者唔知道自己想做乜 
我叫佢哋一定要 睇清楚究竟喺離職期間 自己嘅興趣同技術有無改到 
所以呢樣唔係僱主嘅工作 
而係重回工作者嘅責任 佢哋要證明畀僱主睇 佢哋可以為公司貢獻最多價值 
早喺 2010 年，我發覺一啲嘢 
由 2008 年開始 我不斷跟進重回工作嘅計劃 喺 2010年，我注意到 市場有短期有薪工作嘅機會 無論係咪叫實習都好 但係呢啲類似實習嘅嘢 可以係專業人士返去職場嘅一個方法 
我見到高盛同 Sara Lee 開始咗再次實習計劃 
我見過一位重投工作嘅工程師 佢係一個突破傳統嘅人嚟 佢申請軍方嘅入門實習計劃 跟住得到一份長工 
我見過兩間大學將實習 加入到業界行政人員職業教育計劃 
於是我寫咗一篇報告 記錄我見到嘅嘢 咁就變成咗哈佛商業評論嘅文章 叫做「40 歲的實習生」 
我要多謝嗰度嘅編輯度呢個標題 仲有呢個插圖 見到有個 40 歲嘅實習生 企喺一班大專實習生裡面 
霍士財經新聞叫呢個概念做 「50 歲嘅實習生」 
（笑聲） 又有五間大型財務公司 舉辦咗呢啲再入行實習計劃 畀嗰啲想重回職場嘅金融專業人士 
有數以百計嘅人參加咗呢啲計劃 
個計劃係有薪實習 呢啲人後來得到長工 仲有唔錯嘅薪酬 
而家有七間大型工程公司 由婦女工程師協會牽頭 試行同類實習計劃 畀重返職場嘅工程師 
點解啲公司支持再實習呢？ 
因為實習可以畀僱主 根據實際嘅工作表現決定請人 而唔係靠一連串面試 僱主可以等到佢哋實習期完畢 先決定請唔請佢哋做長工 
試用期可以避免 經理誤判受聘嘅人會為公司帶嚟風險 而且仲可以吸引優秀嘅求職者 呢班人最後仲變成公司出色嘅員工！ 
諗下我哋推動咗幾多！ 
實行呢啲計劃前 多數僱主都無興趣招聘重新工作者 
但係而家呢啲計劃已經發展到係 好重視重新求職者 而且佢哋要求你嘅覆歷有空白 否則你就申請唔到呢個計劃 
咁樣見到機構已經唔同咗 標誌住真正嘅改變 因為如果我哋可以解決職場者嘅問題 亦都可以解決其他職業過渡嘅問題 
有僱主啱啱同我講 佢有啲經驗豐富嘅人 因為再次實習計劃 返到工作崗位 
所以我會話無理由 唔搞退休人士實習計劃 
雖然類型唔同，但係概念一樣 
跟住等我話俾你哋聽 Tracy Shapiro 發生咗咩事 
仲記得佢講畀每個認識嘅人 佢有興趣出返嚟做工作 
就係有一次同同區家長傾計 帶咗 Tracy 一個工作機會 嗰份係財政部門嘅會計工作 
但只係臨時工 
公司同佢講佢可能有機會 轉到更好嘅工作 但唔擔保一定有 
去到 2011 年秋天 
Tracy 好鍾意佢間公司同埋同事 而且公司離佢屋企只係十分鐘 
雖然第二間公司開出一份長工協議 但佢決定揀呢次實習嘅機會 並希望一切順利 
最後佢超乎公司嘅預期 喺 2012 年頭 公司不但請佢做長工 仲畀 Tracy 做 更有趣味同有挑戰嘅工作 因為公司知道佢應付得到 
去到 2015 年 Tracy 已經升職 
公司仲畀錢佢夜晚讀工商管理 
Tracy 佢自己仲請咗 第二個重回工作者為佢做嘢 
Tracy 開頭嘅臨時工係試用嚟 就好似實習咁 咁最後對 Tracy 同僱主嚟講都係雙贏 
宜家我嘅目標係 向更多僱主推銷呢個實習概念 
但係呢段時間 如果你離職後，想出返嚟工作 唔好猶豫向嗰啲 無呢啲實習計劃嘅公司 提議佢哋安排一個咁嘅實習計劃 
你可以成為佢哋第一個成功故事 你可以係鼓勵更多人 重回職場嘅最佳例子 
多謝 
（掌聲） 

經期 
血 
月經 
核突 
秘密 
遮遮掩掩 
點解？ 
呢個係每個女仔同女人 半世人每個月都會經歷嘅 自然生理過程 
呢個現象好緊要 因為關乎人類生存同繁殖後代 
但是我哋覺得呢啲係禁忌 
講呢樣嗰時又尷尬又覺得羞恥 
當我嚟咗第一次經期時 有人叫我唔好話俾人聽 連兄弟同爸爸，都唔好講 
無幾耐，當我嘅敎科書講到呢樣嘢 我嘅生物科老師竟然跳過呢個課題 
（笑聲） 你知我從中學到乜嘢？ 
就係學識講呢樣嘢係好羞恥 
對自己嘅身體感到難為情 
學識點樣唔覺經期嚟咗 咁樣就可以好莊重 
有研究顯示印度各地方 每十個女孩就有三個 第一次嚟經都唔知道咩係月經 
拉賈欺坦有啲地方 每十個女仔有多到九個都唔識 
你哋會好出奇 我同好多女仔傾過 佢哋竟然唔知第一次經期就係月經 仲以為係患咗血癌 以為要死 
經期嘅衛生係 生殖系統感染嘅最主要病因 
印度淨係得 12％ 婦女 知道點喺經期保持衛生 
如果你計下數 就知有 88％ 婦女經期處理得唔衛生 
我就係其中一個 
我係加爾克漢德省加爾赫瓦小城長大 聽到啲人連去買衛生巾 我都覺得好瘀 
初初我有經期嗰時，我用啲碎布 
每次用完都會洗乾淨再用過 
但係收拾嗰時 就要收埋係又黑又濕嘅地方 咁樣就無人知道我月經嚟咗 
由於重覆清洗，碎布已經粗糙 我用咗之後，成日出疹或者感染病 
我用咗足足五年 直到我搬離呢個城市 
經期對我嘅生活帶嚟另外一個問題 就係嗰啲強加於 月經來潮嘅婦女嘅社會限制 
我諗你哋一定好清楚 但我仲係列曬出嚟 講俾唔知嘅人聽 
唔准掂同食醃菜 
唔准坐梳化或者屋企人嘅床上 
每次經期完咗要洗床單 就算床單無汚糟到 
他們認為我唔純潔 禁止我參拜或者掂一啲聖物 
你會發現寺廟出面有牌路牌 禁止正在嚟緊經期嘅婦女進入 
真係諷刺 好多時上咗年紀嘅女人 將咁樣嘅限制對付屋企嘅細路女 
雖然咁樣，佢哋大個咗之後 將限制當作常規 
由於冇人阻止 呢啲鬼話同誤解一代一代咁傳落去 
我係呢個領域工作嗰時 曾經聽過有啲傳說 話嚟咗經期嘅女仔 要分開洗自己用過嘅碗碟 
又唔准冲涼 有啲家庭甚至將佢哋同屋企人隔離 
大約有 85％ 印度婦女喺月經來潮時 要遵守一個或以上嘅風俗規限 
你想像得到咁樣對女仔嘅自尊同自信 有乜嘢影響？ 
佢哋遭受呢啲心理創傷會影響早年成長 包括個性、學業成績 同長大期間嘅每個環節 
我虔誠遵守呢啲風俗約束已經 13 年 直到我跟自己嘅伴侶 Tuhin 討論過 至永遠改變對月經嘅睇法 
2009年，我同佢攻讀設計學研究 
我哋共墮愛河 我好輕鬆同佢討論月經的事情 
佢知道少少 
（笑聲） 佢對於我哋每月都出血 同腹部絞痛，感到驚訝 
（笑聲） 係囉 
佢好震驚 知道呢啲加喺經期婦女嘅規限 居然係嚟自自己社會同屋企人 
佢為咗幫我解決腹絞痛嘅問題 佢上網學習更多月經知識 
當佢俾我睇佢搵到嘅資料時 我先至發覺自己對月經嘅認識好皮毛 
好多我哋嘅傳統睇法其實都係鬼話 
我哋於是諗： 如果我哋接受咗高等敎育 對月經都有誤解 咁樣嗰啲數以百萬嘅女仔都會一樣 
為咗加深了解呢個問題 我入讀咗一年碩士課程 研究人民對月經缺乏認識 同埋背後嘅原因 
通常啲人相信 鄉村嘅地方至會有呢啲現象 但我硏究期間 發現原來市區都係一樣 
而且出現喺受過教育嘅階層 
我同過好多家長、老師傾過 發現佢地多數都想喺女仔月經開始前 敎佢哋月經嘅知識 
唔⋯ 但係家長同敎師都冇啱嘅方法 
因為月經係社會禁忌 佢哋講呢樣嘢嘅時候 覺得拘謹同好羞恥 
而家嘅女仔六、七年班開始有經期 但我哋嘅教育課程到八、九年班先教 
由於呢啲係禁忌 教師仍然跳過呢個課題 
於是學校唔講 父母唔講 
咁啲女仔點算？ 
由廿年前至到宜家 無嘢改過 
我將自己嘅發現話俾 Tuhin 聽 我哋於是諗，不如我哋諗啲嘢 幫啲女仔自己去了解月經 又幫啲家長同老師 舒服咁同啲女仔講下經期呢？ 
我做硏究期間 收集好多關於 女仔月經來潮經歷嘅故仔 
呢啲故仔會令到女仔好奇同有意 喺自己嘅小圈子講呢樣嘢 
呢個就係我哋嘅目的 
我哋想有啲嘢令到女仔好奇 然後令佢哋走去了解月經 
我哋想用呢啲故事去敎佢哋 
於是決定創作一本漫畫書 書中嘅卡通人物會扮演呢啲故事 用有趣同搞笑的方法敎識佢哋 
我哋有三個人物 代表女仔青春期嘅唔同階段 
Pinki 還未有經期嚟 Jiya 剛剛經期嚟到 Mira 已經嚟過經期 
第四個人物係 Priya Didi 
因為佢，啲女仔知道成長嘅各種嘢 同點樣保持經期衛生 
我哋好有心機創作呢本書 漫畫插圖唔會惹人反感 但文化題材有啲敏感 
我哋做樣本測試時 發現啲女仔好鍾意本書 
佢哋好想睇呢本書 等自己知道多啲經期嘅知識 
家長同老師可以好輕鬆咁利用呢本書 同啲細路女討論經期 有時連男仔都有興趣睇下呢本書 
（笑聲） （掌聲） 呢本漫畫書營做咗一個環境 令月經唔再係禁忌 
好多義工帶呢本樣本書 去印度五個地方敎啲女仔 仲舉行埋認識經期嘅工作坊 
有一個義工帶咗本書去教年輕僧人 仲帶本書到去 Ladakh 嘅修道院 
我哋訂咗書最後嘅版本 叫做 Menstrupedia Comic 而且喺舊年九月發行 
到目前為止 已經有多過四千個印度 同其他十個國家嘅女仔讀過本書 （掌聲） 多謝 
（掌聲） 好多女仔讀過本書 
我哋一直將本書翻譯成唔同語言 仲同本地機構合作 等呢本書係唔同國家都見到 
15 間嚟自印度唔同地方嘅學校 已經將呢本書加入學校嘅課程 敎女仔月經嘅知識 
（掌聲） 我好驚訝見到義工、父母、老師 校長同其他人走埋一齊 已經將呢種認知帶到自己嘅社區 令到啲女仔係適當嘅年齡了解經期 幫助打破經期嘅禁忌 
我夢想將來月經唔會係一種咀咒 亦唔係一種病 而係女仔歡迎嘅人生改變 
我仲會.... （掌聲） 結束今日嘅演講之前 我想向在座嘅所有父母有一個小要求 
各位爸爸媽媽 如果你對經期覺得羞恥 咁你哋個女都會一樣 
請你哋對經期抱著積極的態度 
（笑聲） 多謝 
（掌聲） 

作為一個概念派藝術家 我一直搵緊創意嘅方式 去引起激烈嘅對話 
於是我通過畫畫、雕塑、視頻 同表演完成呢件事 
但唔計形式 我最鍾意嘅兩種材料係歷史同對話 
2007 年，我創作咗「蓮」 一個直徑七呎半 重 600 磅嘅玻璃蓮花 
喺佛教裡邊，蓮花係超脫 同內心純潔嘅象徵 
但係我哋行進啲睇呢朵蓮花 就會發現每個花瓣都係一艘 運奴船嘅切面 
敢諷刺嘅畫面黎自一本英國奴隸手冊 佢之後仲俾廢奴主義者拎黎 做證明奴隸主暴行嘅證據 
喺美國，我哋唔鍾意講關於奴隸嘅嘢 我哋亦都唔鍾意將佢睇成係 一個全球性嘅產業 
但係通過呢個佛教嘅標誌 我希望等更加多嘅人 知道美國黑人呢段歷史同創傷 再激發關於我哋歷史嘅討論 
為咗創作「蓮」，我雕咗六千幾幅人仔 
呢幅作品之後，等紐約嘅一個委員會 用鐵再整咗個二十八呎大嘅版本 作為老鷹男子學校嘅永久雕塑 佢係一間專門俾黑人同拉丁裔 即係受呢段歷史影響最大嘅 兩個種族嘅學校 
呢兩個種族宜家俾一個 正在發生嘅現象影響緊 但係先等我講下其他嘢 
我一直收藏緊非洲嘅木雕 從旅遊商店又好，從世界 各地嘅舊貨市場又好 
好多人拗緊佢哋係咪堅嘢 同埋佢哋嘅起源 但係啲人相信佢哋充滿咗力量 甚至係魔法 
呢排我先知我要點將呢啲 用系我嘅作品裡面 
（槍聲） 從 2012 年開始，美國就發生咗 特雷沃馬丁事件 米高布朗、艾力加納、 山島布蘭德、蒂米爾萊斯事件 同埋真係數唔清嘅 謀攻擊力嘅黑人公民俾警察誤傷嘅事件 但係呢啲警察經常唔會受到任何懲罰 
諗到呢啲受害者 同埋好幾次我 呢個守法嘅常春藤教授 都好幾次俾警察盤問過、同用支槍指住 
所以我創造咗呢套叫做「BAM」嘅作品 
重要嘅係要抹走每個人仔嘅特徵 等佢哋都睇起來一樣，唔容易俾人拎清 
所以我將佢哋擺起好濃嘅棕色嘅臘裡邊 再將佢哋攞去靶場 用子彈打佢哋黎重新造型 
敢樣 用槍同高速攝像頭創作，其實好好玩嘅 
但係我對呢啲人仔嘅尊敬 等我唔敢真係開槍 因為我有時覺得我系度打緊自己 
最後係我嘅攝像師 Raul 開嘅槍 
我再攞果啲碎片去做模 先用臘整出初稿 最後用銅整出定稿 就好似你哋宜家睇島嘅 帶住受過暴力對待嘅痕跡 就好似戰鬥過嘅傷口或者疤痕 
我嘅作品呢排喺邁阿密展出 有個女人同我講佢覺得 每一槍都打系佢嘅心口 
但係姖又覺得呢啲作品 紀念緊各種事件中喪生嘅受害者 同埋美國歷史裡頭受過 種族暴力嘅其他受害者 
但係「蓮」同「BAM」反映嘅 唔止係美國歷史 
舊年喺柏林展出嗰陣 一個哲學系嘅學生問我 係咩嘢激發最近嘅事件 
我俾佢睇咗一張 20 世紀早期對黑人 執行死刑嘅明信片 再提醒佢，呢啲殺戮已經 進行咗五百幾年 
但係淨得通過好似佢呢啲問題 同埋更加多深入嘅 關於歷史同種族嘅討論 我哋先可以進化為真正嘅個人同社會 
我希望我嘅作品可以 為咁樣嘅坦承交流創造一個安全嘅空間 為大家互相進行真實必要嘅對話 提供一個機會 
多謝 
（掌聲） 

在座各位識得至少一個屏幕上面嘅人 請舉手 
哇，基本上每個人都舉咗 
佢哋喺自己嘅領域都好出名 你哋知唔知佢哋有咩共同點？ 
佢哋都係死於胰腺癌 
雖然係一件好唔好嘅事 但係都要多謝人哋報導佢哋嘅故仔 畀我哋注意到胰腺癌可以有幾致命 
胰臟癌排喺癌症死因嘅第三位 只有百分之八嘅病人有超過五年夀命 
相比乳癌生存率接近百分之九十 呢個係一個好細嘅數字 
所以當病人畀醫生診斷爲胰腺癌之後 病人一啲都唔感到意外 因為差唔多畀人判咗死刑 
得人驚嘅係過去四十年 呢個數字冇咩嘢變化 但係其他腫瘤嘅治療 已經有好大嘅進展 
所以我哋點樣更有效咁治療胰腺癌？ 
身為一個生物醫學嘅企業家 我鍾意解決嗰啲好似解決唔到嘅問題 通過了解佢哋嘅局限 嘗試搵出創新嘅方法，改寫個結局 
第一件關於胰腺癌嘅壞消息 就係你嘅胰腺直情喺你腹部中間 
它喺屏幕上嘅橙色位置 
但係你幾乎睇唔到佢 除非我將前面其他器官拎走 
但佢又畀好多重要嘅器官包圍住 例如肝、胃、膽管 
而且腫瘤可以生係呢啲器官 所以點解胰腺癌係 病人其中一個最痛苦嘅腫瘤 
佢嘅位置難以接近 亦令醫生好難用手術移除佢 醫生成日為其他 好似乳癌咁嘅腫瘤做手術 
因為呢啲原因 胰腺癌病人只可以揀化療 
跟住講第二個壞消息 
胰腺癌腫瘤有好少血管 
點解我哋要關心一個腫瘤嘅血管？ 
等我哋嚟諗下化療係點樣做嘢嘅 
藥物被注射入靜脈之後 藥物流過我哋嘅身體直至去到腫瘤嗰度 
好似喺高速公路開車，努力駛去目的地 
但係如果公路冇出口去你嘅目的地呢？ 
你永遠都去唔到 
醫生處理化療同胰腺癌 就正正面對相同嘅問題 
藥物流過你嘅身體 
佢哋會到達一啲健康嘅器官 令病人整體上出現高度中毒反應 但係藥物好少會去到腫瘤嗰度 
所以療效好有限 
我覺得為咗一個器官而要全身治療 好似違反常理咁 
但係過去嘅四十年 我哋洗咗好多錢、做研究 同努力咁去搵 新嘅、強效嘅藥物去醫胰腺癌 但我哋將藥物 送入病人身體嘅方法冇改過 
聽咗兩個壞消息之後 我會話你知好消息 
我哋同麻省理工大學 同埋波士頓嘅麻省總醫院合作 徹底改變治療癌症嘅方法 實現藥物局部輸送 
我哋基本上將你空降到你要嘅目的地 而唔使你行成條高速公路 
我哋將藥物注入咗類似呢啲裝置入面 
佢哋靈活到可以摺疊 適合伸入導管裡面 所以醫生可以直接將裝置 植入到腫瘤上面 然後做最輕微嘅入侵性手術 
但係佢哋一旦畀人植入腫瘤上面 就會好堅固，而且會好似雀籠咁 
其實佢哋生理上 係防止腫瘤入侵其他器官 控制腫瘤轉移 
呢啲裝置仲係生物分解 
即是佢哋一旦擺喺身體入面 佢哋就會開始被分解 比起現時全身治療 藥物更加局部、慢慢、有效咁輸送 
我哋喺臨牀前嘅研究已經證實 呢個局部性方式 有效提高治療效果十二倍 
所以我哋用一隻已知嘅藥物 只係將佢放係最需要佢嘅地方 我哋有咗十二倍嘅療效 仲減少身體中毒反應 
我哋好努力咁將呢項技術 帶入下一階段 
我哋就嚟做完臨牀前試驗同動物試驗 做咗呢兩個先可以向美國藥物管理局 申請做臨牀試驗 
宜家大多數胰腺癌病人都冇得醫 
我哋希望將來有一日 可以減輕佢哋嘅痛苦，延長佢哋嘅生命 而且希望胰腺癌 將來變成可以亦醫返好嘅病 
我哋因為反思輸送藥物嘅方式 我哋唔單止令治療更有效同少啲毒性 仲同時為胰腺癌同其他癌症 幾乎所有唔可能解決嘅問題 打開通往創新療法嘅大門 
多謝大家 
（掌聲） 

呢個係 James Risen 
佢係紐約時報嘅記者 佢榮獲普立茲獎而為人熟悉 
喺大家仲未聽過 斯諾登呢個名字之前 James Risen 因為寫咗本 揭露美國國家安全局 非法竊聽美國民衆通話嘅書 
而備受矚目 但本書嘅另一章 可能有更加深遠嘅影響 
裏邊佢描述咗美國情報部門 一次慘烈後果嘅行動 上面講咗中情局將核彈嘅設計圖 交咗畀伊朗 
如果你覺得太瘋狂，你可以去讀下 
內裏真係難以置信 
你估咩人會唔鍾意嗰一章？ 
美國政府 
差唔多往後嗰十年 James 都係美國政府調查嘅對象 調查嘅官員亦會要求佢 指證佢聲稱嘅消息來源 
佢變成咗美國政府 最近一系列起訴泄密者 同監察記者行動嘅代表人物 
喺第一修正案之下，為咗公眾利益 新聞界有權報道各種秘密消息 
但係如果媒體冇辦法收集消息 冇辦法保護呢班無畏無懼嘅線人 就冇辦法行使呢個嘅權利 
所以當政府人員搵上門 James 好似以前好多嘅記者咁 佢拒絕提供任何消息 佢寧願坐監 
2007 年至到 2015 年 James 响監視下 開始佢喺聯邦監獄嘅生活 
就喺審判前幾日，有樣奇怪事發生咗 
政府喺堅持 James 係 本案關鍵嘅幾年之後 政府突然放棄咗對 James 嘅所有要求 
喺電子監控年代 記者同線人根本冇地方匿 
與其一次又一次被 James 拒絕舉證 政府可以用佢嘅電子記錄 嚟指證 Jeffrey Sterling 
於是喺完全機密而且未經同意嘅情況下 控方攞到 James 嘅電話紀錄 
郵箱紀錄、理財同銀行資料、信用報告 甚至佢坐過嘅航班紀錄 
控方喺呢啲紀綠當中搵到證據 起訴 Jeffrey Sterling Jeffrey 就係 James 聲稱嘅消息來源 同埋中情局嘅泄密者 
好遺憾，呢一類嘅事成千上萬 
奧巴馬總統應承過保護泄密者 但係相反 佢嘅司法部門拉嘅告密者 比其他部門加起嚟仲多 
所以依個係好大嘅問題 尤其當政府對佢哋嘅祕密咁敏感嘅時候 
9.11 之後，基本上所有 關於國家安全嘅重大新聞 都係由告密者提供畀記者嘅 
正因爲政府監視住所有人 新聞界好難行使 第一修正案賦予佢哋嘅權利 
不過正如科技幫政府 監視記者嘅一舉一動 新聞界都可以 以其人之道還治其人之身 利用科技保護佢哋嘅線人 
保護仲可以從第一次對話就已經開始 而唔使喺佢哋被審嘅時候先嚟保護 
宜家好多通訊軟件 喺 James 出書嘅時候冇嘅 而且反監視能力 比一般電郵同電話好好多 
例如有一款叫 SecureDrop 嘅軟件 依個係一款開放原始碼嘅告密系統 由亞倫 · 斯沃茨 一位過咗身嘅互聯網大師開發嘅 喺我做嘢嘅地方，新聞自由基金會 繼續開發緊 
與其傳送電郵 你可以去某個新聞機構嘅網站 譬如依度華盛頓郵報 
喺依度你可以上載檔案或者傳送訊息 就好似其他網上嘅聯絡表格咁 
資料會被加密喺伺服器入面 得新聞機構嘅人可以睇 
所以政府冇得再祕密追蹤依啲信息 就算追蹤到 都好大機會唔會係一手資料 
SecureDrop 只係 21 世紀 保護新聞自由嘅一個小小工具 
不過世界各地嘅政府 時時刻刻都開發新嘅監視技術 令我哋更加危險 
所以我哋只能夠繼續努力 唔單止保護善於科技嘅告密者 好似斯諾登咁 有自己嘅渠道揭發政府惡行 
仲要保護嗰啲 透過揭發退伍老兵醫療問題 提醒我哋醫院擠迫問題嘅告密者 保護嗰啲帶出費林特市污水 隱患嘅環衛工人 保護警惕我哋 下次金融危機來臨嘅華爾街中人 
所以，依啲工具唔係爲咗 保護敢於揭發罪行嘅線人 而係爲咗保障憲法下 所有人得到應有嘅權利 
多謝 
（掌聲） 

我將一件事當成我一生嘅使命 就係用我作品傳達氣候變化嘅急切性 
我去北極 搜集一啲不為人知 關於北極融化嘅故事 又去赤道記錄 因融化而升咗嘅海平面 
最近，我走訪格陵蘭嘅結冰海岸 以及馬爾代夫嘅低窪島嶼 連起兩個看似毫不相關 但同樣喺我哋地球瀕臨消失嘅地方 
我嘅畫探索風景嘅轉變、狂風怒號 以及安寧 令觀眾同呢個或者成世都唔會去嘅地方 產生情感上嘅接觸 
我選擇要傳達美感，而唔係破壞 
如果你能夠體會到呢啲景色嘅美 或者你會受啟發去保護佢哋 
行為心理學話 我哋採取行動或者做決定 係以情感行先 
研究顯示 藝術比一則恐怖嘅新聞 更有效影響我哋情緒 
專家預測北極 最快 2020 年出現無冰嘅夏天 
海平面會喺世紀末上漲二至十呎 
我成個職業生涯 就喺度用一個大家接觸得到嘅媒介 提醒人呢啲預測 同統計唔同，個媒介可以觸動到人 
我開始嘅時候 去一啲首當其衝 氣候變化問題嘅地方旅行 
喺嗰啲地方，我影咗幾千張相 
返到工作室之後 我利用我回憶裏面嘅經歷同埋相片 整咗好大規模嘅作品 有時會超過十呎闊 
我用似碳一樣硬、但有顏色嘅 軟粉彩畫畫 
對於我嘅畫，我認為只係圖畫 但其他人就覺得係畫作 
但當人哋話我係「手指畫家」 我就唔敢當 
（笑聲） 但我唔用工具 我成日用手指同手掌 去調啱紙上面嘅顏料 
對我嚟說，畫畫係冥想嘅一種形式 
令我思緒安靜落黎 
我唔認為我畫嘅係冰或者水 
相反，圖像會還原返做 最基本嘅顏色同形狀 
當作品完成時 我就可以睇到一幅完整嘅作品 睇到一座冰山浮於玻璃般嘅水面 或者夾雜泡沫嘅海浪 
平均嚟講，一幅咁大嘅作品花我 好似你睇到咁，10 秒 
（笑聲） （掌聲） 認真，呢種尺寸大概花我 200 至 250 個鐘 
但我從我拎得起蠟筆開始 我就一路畫梗畫 
我媽媽係藝術家 喺我成長裏面 我哋總係成屋擺滿美術用品 
我母親對攝影鍾意到 要去地球最偏遠嘅地區 我同我家人非常好彩 能夠支持同同佢一齊參加呢啲冒險 
我哋喺北非騎駱駝 又喺近北極嘅地方駕狗拉嘅雪橇 
2012 年 8 月，我第一次帶人 帶住一班藝術家同學者 去格陵蘭西北嘅海岸 
呢次行程原本由我母親帶 
行程計劃嘅初期，佢同我都喺個團度 我哋仲打算一齊去 但佢患上咗腦瘤 
癌症迅速擴散，影響到佢嘅身體同個腦 半年後佢就去世 
不過，喺佢病緊嘅幾個月裡面 佢為遠征隊所付出嘅從來無動搖過 我亦承諾要幫佢完成最後一程 
我母親對北極嘅熱情 喺格陵蘭嘅經驗裏面不斷重現 我感受到風景嘅脆弱同力量 
以及冰山規模之大點樣震撼人心 
冰原有生命 佢會移動同發出聲音 係我從來無想像過嘅 
我之後擴大我嘅創作規模 令你哋都可以感受我經過嘅震撼 
雖然冰高貴嘅特質顯而易見 但同時冰好脆弱 
喺船上面 我見到冰喺異常溫暖嘅陽光下出汗 
我哋睇到格陵蘭島好多因紐特人嘅社區 正面臨著巨大嘅挑戰 
當地人同我講大範圍嘅海冰 已經唔再好似以前咁結冰 
冇咗冰，獵物或者農作物收成 都大大減少 威脅住啲人嘅生活同生存空間 
格陵蘭島融化梗嘅冰川 係其中一個大因素令海平面上升 海平面上升已經開始淹沒 世界上面一啲地勢低嘅島嶼 
我去完格陵蘭島一年之後 我去咗馬爾代夫 一個世界上最低同最平坦嘅國家 
我喺嗰度為我嘅新作品收集圖片同靈感 作品講述海浪拍打一個國家嘅海岸 一個可能喺本世紀末被水淹沒嘅國家 
傷害性嘅嘢，不論喺全球同個人層面 每日都發生 
當我喺格陵蘭島 我將母親嘅骨灰撒喺一片融化嘅冰上面 
宜家，佢成為咗佢最喜愛嘅 景色嘅一部分 就算景色會變都好 
喺媽媽畀我嘅咁多份禮物裡面 我最鍾意嘅係媽媽 教識我睇嘢要睇正面 唔好睇負面 
而我嘅畫，都會讚頌 我哋大家都會失去嘅美 
我希望我嘅作品可以記錄 變幻中嘅壯美景觀 記錄環境變化 同啟發我哋全世界人為未來採取行動 
多謝 
（掌聲） 