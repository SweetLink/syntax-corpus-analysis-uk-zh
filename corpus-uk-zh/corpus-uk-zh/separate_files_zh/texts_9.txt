口譯員︰英文單詞「鋼琴」 入邊個「p」係我最鍾意嘅樂符 
佢嘅意思係輕輕演奏 
如果你演奏緊一種樂器 同埋睇到一個「p」符 咁你就需要輕輕咁去演奏個音 
如果係兩個「p」咁就要更加之輕柔 
如果係四個，咁就要極度輕柔 
呢個係我畫嘅「p 樹圖」 呢幅圖展示咗 無論圖入邊有幾多個 p 你永遠都唔會做到絕對安靜 
呢個就係而家我對安靜嘅定義︰ 「一個非常之模糊嘅音」 
我想同大家分享一啲 關於美國手語（ASL）嘅歷史 同埋我個人嘅經歷 
喺十九世紀早期 法國手語第一次傳到美國 隨著時間，佢慢慢同當地手語融合 跟住慢慢演化成 我哋而家熟悉嘅美國手語 
所以佢有將近兩百年嘅歷史 
我天生失聰 其他人一直同我講 聲音唔屬於我生活一部分 
所以我都相信係真嘅 
但係而家我意識到其實事實並唔係咁 
聲音其實係我生活嘅一部分 講真，佢日日都喺我腦海中浮現 
作為一個失聰嘅人 生活喺有聲音嘅世界裏邊 就好似我生活喺外國一樣 只有遵守當地規距、習慣、行為同標準 而從來都冇懷疑過 
咁我點樣可以理解聲音？ 
我其實係通過觀察人哋對聲音嘅反應 
你哋就好似我嘅揚聲器一樣擴大聲音 
我就學到同呼應你哋嘅反應 
同時，我知道我發出咗聲音 同埋我睇到你哋點樣對我嘅聲音有反應 
所以我就學到好多嘢，譬如話 
唔好大力關門 
你食薯條嗰陣唔好俾個袋製造太多噪音 
（笑聲） 唔好打嗝 仲有食飯果陣 唔好用餐具去刮個碟 
所有呢啲嘢 我都叫佢哋做「聲音儀態」 
或者我會比正常人更加留意聲音儀態 
我對聲音超級敏感 
我成日好惊，會成日準備聲音出現 惊有乜嘢會發生 
所以呢，一齊嚟睇下呢幅畫 
TBD 嘅意思係留待決定 
TBC 嘅意思係留待繼續 
TBA 嘅意思係留待宣布 
你都可以睇得到 喺呢三行入邊，係冇音符嘅 
原因係呢三行其實通過化開咗嘅鉛筆痕 就已經包括埋聲音架啦 
喺聾人嘅世界入邊，動作同聲音係一樣 
呢個係「staff」嘅美國手語 
一個典型嘅「staff」有五行 
不過我如果用手指做成咁嘅樣 就會好唔自然 
呢個就係點解我會喺紙上畫四行 
2008 年，我有機會 以藝術家嘅身份定居柏林 
之前呢，我就有一段時間做過做過畫家 
暑假期間 我參觀咗唔同嘅博物館同畫廊 當我喺唔同嘅地方參觀嗰陣 我發覺呢啲地方都冇視覺藝術 
果時，聲音係主流 
但我令我好託異嘅係 冇一樣嘢係視覺藝術 所有嘢都係聽覺 
咁而家聲音嚟到我嘅藝術世界裏面啦 
但佢係唔係會令我遠離藝術呢？ 
我意識到根本就唔係 
其實我可以聽到聲音 
我係非常了解聲音嘅 因為我知道聲音唔剩係經耳仔感受得到 
仲可以通過觸摸去感受佢 可以通過雙眼去睇佢 或者甚至通過諗法去感受佢 
所以我決定重新擁有聲音 並且將佢融入到我嘅藝術創作當中 
其他人教過我有關聲音嘅嘢 我決定揼曬佢哋，將佢哋忘記 
我決定做一個同聲音有關嘅工作 
當我將呢個工作介紹俾藝術社群嘅時候 見到咁多人支持同專心聽，我非常感動 
我意識到 聲音就好似錢、權力、控制咁 呢啲嘅社會話語權 
喺我腦海裏邊，我一直覺得聲音 係屬於你哋可以聽到聲音嘅人嘅物品 
聲音嘅力量好大 佢可以令我同我嘅藝術黯然失色 同時佢都可以令到我更加有力量 
我選擇變得更加有力量 
口語當中包含大量文化 
而因為我唔會用我把聲去講嘢 喺社會眼中，就好似我冇得發言一樣 
所以我需要同可以平等看待我嘅人 共事、幫我發聲 
通過呢種方式 我可以喺社會裏面繼續發揮影響 
所以喺學校同返工嗰陣時 我同好多唔同嘅美國手語傳譯員共事 
佢哋把聲就係我嘅把聲音同我嘅身份 
佢哋幫我，令其他人可以聽到我 
佢哋把聲蘊含價值同社會話語權 
諷刺嘅係，通過借用佢哋嘅聲音 我可以暫時擁有呢啲話語權 好啲似借高利貸咁 
如果我停止呢個實踐 我就會覺得我會消失咗咁 跟住我嘅話語權就會隨之而消失 
所以當聲音成為我新嘅藝術媒介時 我沈醉咗喺音樂世界裏面 
令我訝異嘅係 音樂同美國手語竟然有好多相似之處 
譬如話一個音符 係冇辦法完全咁用紙紀錄低 
美國手語嘅一個概念都係咁 
佢哋都係立體嘅 同埋字嘅結構會隨著意思唔同 而有所變化 意思就係一啲細小嘅變化 都可以改變手語同言語成個意義 
我想同你哋分享一個有關鋼琴嘅比喻 咁你哋就可以了解美國手語係點樣 
我哋係腦海中想像一個鋼琴 
美國手語可以分解成唔同嘅語法參數 
如果你將唔同嘅語法參數 分配俾彈鋼琴嘅每隻手指 譬如話︰面部表情、身體動作 速度、手形 當你演奏鋼琴陣時… 因為英文係線型語言 就好似每次只可以表達一種音符 好似獨唱咁 
但係美國手語就更加似合唱 十個手指都需要同時演奏 去表達一個清晰嘅美國手語符號 
如果其中一個音符改變咗 咁成個意思都會唔同 
音樂嘅音調、音色同音量都係同一道理 
喺美國手語當中 通過運用呢啲唔同嘅語法參數 你就可以表達唔同嘅意思 
譬如話用手語表達「睇」呢個意思 
係咁樣表示嘅 
我睇緊你 
盯實你 
（笑聲） （笑聲） 噢，冇啦 
（笑聲） 嗯，哦 
你睇緊乜？ 
噢！停低 
（笑聲） 跟住我開始諗 如果我從音樂角度 分析美國手語會係點？ 
如果我發明一個手語 跟住重複做個手語 咁個動作就會係一首視覺嘅音樂 
譬如話呢個係「一日」嘅符號 代表日出到日落 
呢個就係「成日」嘅意思 
如果我重複呢個動作，跟住放慢速度 睇上去就好似係一首歌咁 
成…日 
我覺得如果表達「成晚」都啱 
「成晚」 
幅畫裏面就有「成晚」嘅意思 
跟住我就唸 「夜晚」三個唔同表達嘅方式 「琴晚」 「通宵」 （手語）「成晚咁長」 
（笑聲） 我覺得第三個手語比之前兩種 更加有音樂性 
（笑聲） 呢個就係點樣用美國手語表達時間 你隻手同身體嘅距離 可以反映到時間嘅變化 
舉個例子 1H 就係一隻手，2H 就係兩隻手 表達現在式時，隻手係最靠近身體 表達未來時，隻手喺身體前面 過去式，隻手就擺喺身後面 
所以第一個例子就係「好耐之前」 
跟住係「以前」 同「習慣」 最後一個係我最鍾意嘅 因為佢俾人一種好浪漫、好戲劇嘅感覺 「曾經」 
（笑聲） 「普通拍子」 係一個音樂術語 係話一個特定時間之內打四次拍子 
而家我睇到「普通拍子」呢個字 我腦海中自動會出現個字「同一時間」 
跟著落嚟，我哋會用左手同右手 
我哋可以喺頭同胸嘅位置做手語 
( 頭部︰右手，手成一個爪型 ) ( 同一時間 ) ( 心口︰左手，手成一個爪型 ) 而家我來展示一下 「flash claw」嘅手語 
大家可以一齊跟我做嗎？ 
大家一齊舉起手 
而家我哋將手喺頭同胸嘅位置咁樣擺住 同時擺住 
啱啦 
呢個就係國際手語裏面「愛上」嘅意思 
（笑聲） 國際手語就好似一個音符 係一種用嚟交流嘅視覺工具 令唔同文化同用唔同手語嘅人 都可以溝通到 
第二個動作我想咁樣做 唔該各位再跟我做多一次 
係咁樣 
呢個係美國手語「殖民」嘅意思 
（笑聲） 而家係第三個手語 請大家跟住我做多一次 
再嚟一次 
呢個係「啟蒙」嘅意思 
而家我哋將三個連埋一齊 
「愛上」 「殖民」 同埋「啟蒙」 
大家都做得非常好 
（笑聲） 可以注意到呢三個手語係非常之相似 佢哋都喺頭同胸嘅位置做出來 但係佢哋嘅意思又唔同 
所以見到美國手語嘅出現同壯大 係一件好令人感動嘅事 就好似音樂一樣 
喺今時今日 我哋生活喺一個聲音嘅世界裏面 
因為美國手語喺呢個時間無得發聲 所以佢唔會有社會話語權 
關於社會話語權 我哋需要仔細考慮佢嘅意思 從而幫助美國手語喺冇聲嘅情況下 都可以擁有屬於自己嘅社會話語權 
如果可以做到呢一點 我哋嘅社會應該會更加包容 
甚至其他人可以明白到 就算唔係聾啞人，亦可以學習手語 就好似失聰嘅人都可以學習聲樂一樣 
美國手語好似一筆巨大財富咁 所以我想你哋都可以體會到當中 
我想邀請你哋去打開自己雙耳 睜開自己雙眼，融入我哋嘅文化 體驗我哋嘅視覺語言 
你永遠唔會知道 你會唔會下一刻就即刻愛上咗我哋 
（掌聲） 多謝 
Denise Kahler-Braaten: 大家好，我就係 Christie 嘅翻譯員 
（掌聲） 

當我仲係一個細路嘅時候 我父母同我講 ︰ 「你可以將地方搞亂， 但你要執返好佢。」 
所以，自由嘅代價係責任 
我嘅想像力會將我帶到 所有呢啲咁美好嘅地方 呢啲地方乜嘢都有可能 
所以我係天真咁長大 或者無知咁長大 因為大人總係會講大話 唔話俾我知羞陋嘅真相 
當我長大，我發現大人都會將啲嘢搞亂 但佢哋唔係好識得收拾亂局 
我宜家已經係一個成年人 我喺香港港灣小學教平民科學同發明課 
冇幾耐 我嘅學生就喺沙灘度跆到好多垃圾 
作為好公民，我哋清理沙灘上嘅垃圾 呀唔係，佢唔係喺度飲酒 就算係，我都唔俾佢飲 
（笑聲） 雖然講出嚟有啲悲哀 但確實今日超過八成嘅海洋 都有塑膠垃圾 
呢個係好可怕嘅事實 
喺過去幾十年 我哋開船，用大嘅網 撈起海裡面嘅塑膠 跟住將佢哋擺喺顯微鏡下觀察 我哋將佢哋分類 然後將所得資料以地圖形式表達 
但呢樣需要非常多嘅時間，成本都好高 所以用呢啲船好冒險 
我同我嘅學生，由六歲到十五歲不等 我哋一直諗住發明一個 更好嘅方法嚟處理垃圾 
所以我哋將呢個細細嘅課室 變成一個工作室 
我哋開始起呢個細嘅工作檯 高度係可以調較 咁樣冇咁高嘅學生都可以用張檯 
等我話你知 細路用工具其實好勁同好安全 
（笑聲） 啱啱講笑 
所以，返到去塑膠呢個主題 
我哋收集塑膠 將佢磨到海上塑膠垃圾嘅大小 即係磨到非常之細 因為海上面嘅塑膠分解咗 
呢個就係我哋做嘅方式 
我俾學生自由發揮想像 
我嘅工作就係由集合 佢哋每一個最好嘅諗法 整成一個行得通嘅方法 
所以我哋決定唔收海面垃圾 改為收集相關數據 
我哋會用機械人去影塑膠垃圾 一提到機械人，小朋友就好雀躍 
下一步我哋好快咁做一個模型出嚟 
我哋做模型做得超快 午餐啲飯仲喺個飯盒度就切好曬啲嘢 
（笑聲） 我哋將枱燈同網路攝錄機 安裝到水管系統上面 然後將佢裝落去一個可以 喺水面垃圾之中 慢慢移動嘅機械人 由我哋收集到嘅塑膠垃圾影像 呢張係機械人影到嘅嘢 
我哋見到一啲塑膠慢慢流過個感應器 機械人上面嘅電腦會分析影像 計算出每件塑膠嘅大細 所以我哋可以粗略估算 水裡邊有幾多塑膠 
我哋將呢個發明全部紀錄低 放上一專為發明者而設嘅網站 Instructables 度 希望有人可以改良佢 
呢個項目有趣在於 學生見到一個本地問題 然後佢哋就即刻解決佢 
（我可以研究本地嘅問題） 但我香港嘅學生好識得用網絡 
佢哋會睇新聞、 上網 然後佢哋搵到呢張相 
一個大概十歲樓下嘅細路 喺孟加拉孫德爾本斯 全世界最大嘅紅樹林 徒手清理油污 
我嘅學生都非常震訝 因為呢度嘅水都係 當地居民飲用、洗澡用嘅水 佢哋都喺呢個水域捕魚 呢度就係佢哋住嘅地方 
你可以見到水、泥土同油污都係啡色 所以當所有嘢都被油覆蓋時 好難望到水裡面有咩 
不過有一種幾簡單嘅科技 叫做光譜測量 可以俾你望到水裡面有咩嘢 
所以我哋做咗個 未算好準確嘅光譜測量儀 你可以用光照唔同嘅物質 然後就可以得出唔同嘅光吸收譜 咁樣就可以幫你分辨出水裡面有咩物質 
我哋將呢個測量儀包好 寄去孟加拉 
呢個項目有趣在 佢唔只係解決一個本地問題 或者研究一個本地問題 我嘅學生用佢哋嘅同理心同創意 去幫助遠方嘅其他小朋友 
（我可以研究一個喺好遠地方嘅問題） 所以做完第二個實驗之後 我得到好多動力 我想將更推進一步 可能係解決更複雜嘅問題 都係我想做嘅事情 
我係日法混血兒 你可能會記得 2011 年 日本嗰場好強嘅地震 
嚴重到引發咗好幾波巨浪 就係海嘯 海嘯摧毀咗日本東邊好多沿岸城市 
超過 14,000 人喺一瞬那喪生 
海嘯亦都令座落喺海邊嘅 福島核電廠損毀 
今日我睇報告話 大約 300 噸核污水 由核電廠流到太平洋 
所以今日成個太平洋 都有微量嘅銫 -137 元素 
如果你去美國西岸 周圍都可以量度到嚟自福島嘅輻射 
但當你睇返地圖，似乎大部分嘅核輻射 都被海水沖離日本海岸 好似宜家大部分輻射都安全 
但其實情況係比較複雜嘅 
核災以嚟我每年都會到福島一次 我同其他科學家一齊進行獨立調查 喺土地上，喺河流裡面 今次我哋想帶埋細路 
當然我哋冇帶小朋友去 父母都唔肯俾佢哋去 
（笑聲） 但每晚我哋會報告俾「行動總部」知 佢哋戴唔同面具 
睇起上嚟佢哋唔係好認真工作 但其實佢哋係好認真 因為佢哋成世人都要面對輻射 
所以我哋同佢哋 討論當日收集到嘅數據 思考我哋接住落嚟要做啲咩 策略、行程等等⋯ 
為咗做呢啲 我哋繪製咗個好簡單嘅地形圖 顯示核電廠周圍嘅地方 
之後我哋整埋個立視圖 灑上顏料，反映輻射嘅實時數據 我哋灑上水嚟模擬落雨 
咁樣我哋就可以見到輻射塵埃 由山上沖到落河裡面 然後流到大海 
呢個係一個粗略估算 
有咗呢個概念之後 我哋組織咗一次探索行動 呢次係平民最接近核電廠嘅一次 
我哋喺距離核電廠 1.5 公里嘅海面上面 因為有漁民幫手 我哋先至收集到海床上面嘅沉積物 用我哋發明嘅沉積物採集器 
我哋將沉澱物放入細膠袋 然後再擺入幾百個袋 送去唔同嘅大學 然後我哋做咗個海床輻射地圖 特別針對魚類繁殖嘅河口 我希望我哋嘅工作 能夠令本地漁民 同你鍾意嘅壽司都安全啲 
（笑聲） 你可以見到一個發展歷程 我哋由本地問題開始 到偏遠地方嘅問題，再到全球問題 
喺不同規模度做令人非常之興奮 興奮亦都在於用嘅科技都係簡單同開放 
但係同時愈嚟愈令人覺得挫折 因為我哋只係啱啱開始量度 我哋過去造成傷害 
我哋仲未開始解決問題 
所以我諗，或者我哋嚟一個進步 發明更加好嘅嘢解決曬所有問題 
諗好之後我哋發覺課室唔夠大 我哋喺香港搵咗一個工廠大廈嘅單位 將佢改成最大空間 專注於社會同環境影響方面嘅工作 
佢喺香港嘅市區 一個我哋可以做木工、金工 化學、生物、光學嘅地方 基本上你可以喺呢度整到任何嘢 
呢個係一個大人同細路 可以一齊玩嘅地方 
一個大人幫小朋友實現夢想 令細路夢想可以成真嘅地方 大人都可以喺度重新體驗做細路嘅感覺 
學生：加速！加速！ 
講者︰我哋問梗一啲問題，例如 我哋可唔可以用再生能源 創造未來行路嘅工具嗎？ 
或者我哋可唔可以幫老化緊嘅人口 將輪椅改裝成電動車？ 
塑膠、石油同輻射 都係人類留低好可怕嘅嘢 但都未算最壞 最壞嘅係對細路講大話 
我哋唔能夠再對細路仔隱瞞核突嘅真相 因為我哋需要佢哋嘅想像力 去整一啲解決方案出嚟 
所以，平民科學家、生產者、夢想家 我哋一定要培育好下個世代 令佢哋關心環境同人類 咁樣佢哋先能夠做出真正改變 
多謝 
（掌聲） 

喺過去好幾個世紀 建築行業受一條著名理論魔咒所左右 
「型式追隨功能」呢個理論 一度成為當代最雄心勃勃嘅理念 同時又係個帶有不良影響嘅緊箍咒 呢句話雖然令建築唔再使講求裝飾功能 但同時令建築走向 純功能同有限用途嘅方向 
當然，建築係講功能性 但我想重新演譯 Bernard Tschumi 呢句話嘅意思 
如果「型隨小說」 我哋可以理解建築設計同建築物 為一個空間嘅故事 有關居住果度嘅人嘅故事 同埋裡面做嘢嘅人嘅故事 
我哋可以想像 我哋建築物留低俾人嘅印象 
因為噉樣，我對小說感興趣嘅原因 唔係因為佢夠虛幻，而係因為真實 就好似建築對住喺裡面嘅居民 嚟講嘅意義一樣 
我哋嘅建築物都 可以話係一啲雛形、諗法 話俾人聽我哋生活空間 或者工作空間可以唔同 以至文化、媒體空間 喺現今世代可以係點嘅樣 
我哋嘅建築物係真嘅 佢哋係起出嚟 
佢哋係實物同想法 
我會將我哋嘅建築物諗成係組織嘅結構 
佢哋核心係結構思想 就好似一個系統咁 我哋點樣令啲嘢 同時具有功能同實驗用途？ 
我哋點樣可以令到結構 帶出一系列關係同故事呢？ 
而喺建築物裡面嘅居民 同用戶似小說一樣嘅故事 可以點樣幫棟建築物加添一啲嘅描述？ 同時建築物可以影響返呢啲故事？ 
第二個字係我叫做嘅「故事混合體」 好多個同時進行嘅故事 喺我哋嘅建築物展開 
所以我哋可以想像建築物 喺程式上、功能上 實驗上、情緒性或者社會上 係一個複雜嘅關係嚟 
呢個係中國中央電視台嘅總部 呢棟建築物係我同 Rem Koolhaas 喺 大都會建築事務嗰陣一齊設計 
2002 年當我第一次到北京果陣 城市規劃員向我哋展示一張城市藍圖︰ 過百棟高樓大廈將會出現喺中央商業區 但當時只有為數唔多嘅大樓喺度 
所以喺幾乎咩都唔知嘅情況下設計 我哋只係知道，座建築會係垂直嘅 
當然，高樓大廈都係垂直嘅 垂直式係其中一種嘅大廈類型 頂部永遠係最好 底部永遠係最差 似乎係，你起得越高就越好 
我哋問自己 一棟建築物可唔可以 有一個完全唔同嘅特性？ 
佢可唔可以擺脫以往思維 佢可唔可以係黏埋一齊 而並非一支嘢孤零零呢？ 
所以我哋將呢支針拗彎 形成一個空間互通嘅環 
我哋想將電視製作嘅所有環節 融合到同一個結構裡面： 新聞、節目製作、廣播 資料搜集、訓練、行政 全部活動可以係呢個圈入面進行 個個可以係度見面、交流同合作 
我仍然好鐘意呢幅圖 
佢令我諗返起生物堂 如果你仲記得人體構造 各種器官同循環系統就好似一座建築咁 
突然你會覺得建築物 唔單單係建築材料堆成嘅嘢 佢更加似一個生命體 
而當你開始剖析呢個生命體 你分辨到一系列嘅基本嘅技術部門 節目製作部、廣播中心、新聞部 
佢哋同社交設施 例如會議室、餐廳、交談區 係一齊、唔可以分開 亦都係非正式場合俾人見面交流 
所以呢個建築物嘅組織結構係種混合體 集技術、社交、人同表演於一身 
我哋利用環形嘅特點串聯每一樣嘢 令訪客同員工都可以 喺呢個建築裡面體驗唔同用途 
473,000 平方米嘅建築面積 令佢成為全世界數一數二大嘅建築物 
裡面可以容納一萬人 冇錯，咁嘅規模超出咗我哋 對一般建築物嘅理解範圍 
所以我們停工過一排 然後坐低，剪出一萬張貼紙仔 將佢哋貼係一個模型上面 只係單純咁想挑戰我哋自己 對數字真正嘅理解 
但當然啦，最重要嘅唔係數字 而係人，生活喺呢棟大樓裡面嘅社群 為咗理解班人兼為建築物寫藍本 我哋創造咗五個虛擬人物 然後用一日時間睇下佢哋喺 呢棟大樓嘅生活動態 睇下佢哋會喺邊度見其他人 佢哋會經歷乜嘢 
呢個係描繪同設計建築嘅方法 咁當然，都係一種體會佢嘅方式 
呢個係同現代美術館 喺北京同紐約搞嘅展覧 
呢度係廣播控制室 安裝要求相當大 呢度可以同時播二百個頻道 
呢個係佢依家喺北京嘅外貌 
佢做嘅第一次直播係 2012 年倫敦奧運會 嗰次之前，佢已經試過喺外面 完成北京奧運嘅轉播 
你可以喺 75 米懸臂嗰頂睇風景 呢三個細圓圈就係 
貫穿整棟大樓嘅開放迴廊嘅一部分 
佢哋用玻璃做 你可以企喺上面俯瞰你腳下 成個城市慢慢運作 
呢棟建築已經係北京生活嘅一部分 
佢就係果度 
佢亦將變成咗北京 一個相當受歡迎嘅婚禮攝影場地 
（笑聲） 但最重要嘅時刻可能係 當呢本《城市漫步》嘅週刊 
一本似倫敦《Time Out》嘅週刊 描述嗰個星期城市發生咗咩事 突然間你會發現 呢棟大樓唔單止只係一棟大樓 佢仲同時扮演梗城市嘅一員 決定咗呢個城市嘅生活 
建築設計突然間有咗人嘅特徵 好似作家咁寫故事、表達故事 
而我認為呢樣可以成為 其中一個我哋相信嘅建築嘅基本意義 
呢棟大樓仲有另一個故事 
就係建造佢嘅人嘅故事 四百個由我帶領幾乎超過十年 嘅工程師同建築師 我們一齊起呢棟大樓 想像佢成真 到最後終於喺中國內地將佢起好 
呢個係一個係新加坡嘅大型住宅項目 
如果我哋睇下新加坡 佢同亞洲多數地方 同全世界好多地方一樣 都係以高樓大廈為主 一種普遍現象係 呢類型嘅大廈營造咗疏離感 而唔係聯繫感 而我想問 我哋可以點樣唔單止將住宅睇成係 自己既私隱、個人同住所 以至係一種集體嘅嘢 ? 
我哋要諗下點創造 一個促進社區交流嘅環境 令你樂意同人分享自己嘅嘢 ? 
典型嘅解答係 我哋要設計出 1,040 間公寓 外型就好似咁︰ 當地政府法例限制樓宇只可以有 24 層高 12 棟大樓咩都冇 之間只有用剩嘅土地 相當緊密的格局 雖然住樓可以將你同其他人分隔開 但根本俾唔到你私隱 因為你離隔籬鄰居係好近 亦令人非常質疑住樓嘅質素 
所以，我建議推淋晒大廈 將垂直設計改做水平設計 將佢哋堆砌起嚟 從側面睇係不規則嘅 如果你搭直升機睇落去 你可以睇到佢嘅組織結構 水平建築物擺埋一齊會形成六邊形 務求中間有一個大嘅花園 有著好多設施同功能 
呢啲花園並唔係密閉空間 
佢哋係開放、通透、互通嘅 
我們叫呢個項目做「交錯」 好似我哋將人連埋一齊 空間都係一樣 
我們設計嘅每樣細節都係想活化空間 還居民空間 
事實上，呢個系統裏面 我哋既會強調公共空間 又會重視私人空間 
所以，我哋帶出咗 大眾同個人嘅概念 
有一個小小嘅數學題 : 如果我哋將所有 喺地面上嘅綠色植物面積 扣除掉建築物佔地面積 然後加上所有有綠色植物嘅露台面積 我哋會得出 112% 嘅綠色覆蓋率 比起唔起樓仲要有更多嘅自然空間 
當然，呢個小小嘅數學題說明咗 我哋將有人住嘅空間都乘埋入去 
呢度係其中一棟樓嘅 13 樓 
你會見到為社交活動而設嘅 新基準平面、新地平面 
我哋好注重可持續發展 
喺熱帶地區，太陽係最必須留意嘅嘢 而遮蔽陽光係建築需要做嘅嘢 
我哋首先會確認所有公寓大樓 一年內有足夠嘅太陽 
然後我們優化外牆嘅玻璃 減少建築物嘅能源消耗 
但最重要，我哋可以透過大廈嘅座向 證明真係做到能源效益 建築物本身提供足夠嘅遮陰俾中庭花園 所以花園成年都可以開放俾人 
我哋沿著主風廊設置咗水槽 水蒸發可以冷卻環境 仲會形成一個微型氣候 噉就可以改善居民居住嘅質素 
呢款樓令你有得揀 喺建築物之內想去邊都得 
宜家離開亞洲，去到歐洲 我哋見到一座建築 佢係屬於一間位於柏林 啱啱由傳統印刷媒體轉型到 數碼媒體嘅德國公司 
公司執行董事問咗幾個好中肯嘅問題 點解依家每個人仍然會去寫字樓番工 即使佢地其實可以喺任何地方做嘢 ? 
一個公司嘅數碼形象 可以點樣喺建築物上面表現出嚟 ? 
我哋創作嘅唔只係一件物件 我哋仲喺物件嘅中間整咗個大空間 呢個空間係關於集體嘅經驗 合作同一齊嘅經歷 
溝通、互動係空間嘅核心 溝通、互動會自動喺中間 就好似係我哋所講嘅 「合作雲端」喺建築物中間 被好多個標準模組嘅辦公室包圍 
只要由你安靜嘅辦公枱行幾步 你就可以喺核心空間入面 經歷好多共同嘅事 
最後，我哋嚟到倫敦 一個由倫敦市長委任開發公司嘅項目 
佢哋要求我哋研究 Stratford 奧運公園嘅土地開發潛力 
十九世紀，Albert 王子建立咗 Albert 城 
而 Boris Johnson 就想建立奧林匹克城 
個想法係將一啲英國最大既機構 同一啲國際機構擺埋一齊 創造一個新嘅協同效益系統 
當時十九世紀 Albert 王子建立 Albert 城 係想展示人類嘅成就 同埋想將藝術同科學放埋一齊 
佢仲起咗一條路叫展覧路 機構按次序進駐條路 
當然，依家社會已經比當時進步咗好多 
我哋唔再係活喺一個 每樣嘢都界定清楚嘅世界 
我哋生活係一個 領域分類開始模糊嘅世界 一個合作同互動遠比保持分開 更加緊要嘅世界 
所以我哋想建立一個大型嘅文化機器 即係一座會協調並賦予 唔同領域生命嘅建築物 但建築物同時又容許 領域之間互動同合作 
而建築物底部係一個非常簡單嘅模組 一個環形模組 
佢係通透嘅 噉就可以變成一個大型展覽表演嘅空間 
呢啲模組堆砌埋一齊 大部分活動都可以 用任何一個呢啲嘅模組 
機構就可以咁而縮細規模 因為喺未來，文化某種程度嚟講 係最無法預測嘅一樣嘢 
呢棟建築將坐落水上運動中心隔嚟 喺奧運會場對面 
你可以睇到佢嘅懸臂式空間係點 伸延同融入咗公眾空間 同佢嘅中庭係點帶俾公眾娛樂 
個諗法係創造一個複雜嘅系統 俾裡面嘅機構可以維持佢哋嘅形象 但又唔會被當係建築物 大空間嘅一小部分 
呢個係同法國巴黎 龐畢藝術中心嘅比例對照圖 
顯示出呢個項目嘅龐大規模同潛力 但都有唔一樣嘅地方 佢係一個多重合成建築物 裡面唔同嘅機構可以互動 而又同時不失佢哋嘅形象 
個諗法係咁嘅：創造一個組織結構 可以令唔同故事都可以描述出嚟 包括從事教育同創造文化嘅人 表演視覺藝術、舞蹈嘅人 以及公眾，俾佢哋用唔同方式欣賞呢啲嘢 然後由呢幾批人闡述佢哋 對呢啲故事嘅理解同本身嘅經歷 
我想講一個計劃嚟做總結 呢個計劃其實又細又同其他計劃好唔同 個計劃係一個泰國嘅水上電影院 
我有朋友搵到一個電影節 我諗如果我哋思考電影嘅故事同讀白 我哋應該都可以思考 睇呢部戲嘅觀眾佢哋自己嘅讀白 
所以我設計咗一個小型模組式水上平台 用嚟自當地漁民嘅技術整出嚟 用佢哋起龍蝦田同魚田嘅技術 
我哋同當地社區合作 起咗呢個由佢哋回收返嚟嘅物料 製成嘅迷人水上平台 我哋一路睇英國電影檔案館嘅戲 好似 1904 年嘅「愛麗絲夢遊仙境」 我哋一路慢慢移個平台去海度 
我哋仲發現原來本地人嘅經歷 同電影嘅情節相同 
所以我相信，建築設計超越物質同建築 而真係同我哋想點生活 點樣闡述我哋同人哋嘅故事息息相關 
多謝 
（掌聲） 

喺 1975 年 1 月 一個 17 歲叫 Vera Brandes 嘅德國女仔 走上科隆歌劇院嘅舞台 
嗰時觀眾席無人 
歌劇院內 只有緊急出口牌綠色微弱嘅燈光 
但嗰日係 Vera 人生裏面最興奮嘅一日 
佢係德國最年輕嘅音樂會籌辦人 佢成功說服科隆歌劇院 舉辨一場美國音樂人 Keith Jarrett 嘅 深夜爵士音樂會 
音樂會有 1,400 個觀眾出席 
喺幾個鐘頭之後 Keith 走上同一個台 坐低喺鋼琴前面 喺冇採排或者樂譜嘅情況下 佢開始演奏 
但喺宜家 Vera 預備俾 Keith 用嘅鋼琴原來有問題 而且情況並唔順利 
Keith 小心咁睇個鋼琴 彈咗幾個音 圍著鋼琴行咗一圈 又再彈咗幾個音 然後向佢嘅監製細聲講咗幾句 
嗰個監製走過去同 Vera 講︰ 
「如果你唔換個新鋼琴，Keith 表演唔到。」 
科隆歌劇院搞錯咗 
歌劇院俾咗錯嘅樂器 
鋼琴特別高音 係因為鋼琴一條條吸音毛頭經已損耗 
嗰啲黑鍵彈唔返上嚟 白鍵走曬音 腳踏又用唔到 而且鋼琴太細啦 
彈出嚟嘅音細聲得制 尤其是喺咁大嘅空間 唔會所有人都聽得到 
所以 Keith 走咗 
佢出去，坐喺佢架車裡面 留低 Vera 自己一個 打電話去搵另一個琴返嚟 
Vera 成功搵咗個鋼琴師傅 但佢搵唔到一個新嘅鋼琴 
於是佢出去外面 喺大雨之下企 同 Keith 話 請求佢唔好取消音樂會 
Keith 望著呢個狼狽 淋濕曬嘅德國青年 因為同情佢 所以 Keith 話 「唔好忘記呢件事…今次只係為你。」 
幾個鐘頭之後 Keith 走上歌劇院嘅台 佢坐低喺嗰個彈唔到嘅鋼琴 開始演奏 
（音樂） 但神奇嘅嘢發生咗 
Keith 避開高音 佢反而彈中間嘅音 令到呢首歌有撫慰同平靜嘅效果 
因為鋼琴本身嘅音量唔大 Keith 唔單止要重複彈低音 
仲要企起身用力襟啲鍵 確保後排聽眾都可以聽到琴聲 
呢場表演令人興奮 
呢個表演雖然有平靜嘅特質 但同時又充滿活力 
聽眾唔但之鍾意 
而且繼續鍾意 因為呢次科隆音樂會嘅鋼琴專輯 係史上最暢銷嘅鋼琴專輯 亦係最暢銷嘅獨奏爵士樂專輯 
雖然 Keith 嘅表演開始前唔順利 
但佢接受咗，仲將佢搞好 
等我哋諗一諗 Keith 最初嘅反應 
佢唔想演奏 
將心比己 如果任何一個喺類似嘅情況 我哋都會有一樣嘅感受 我哋都一樣唔想演奏 
我哋都唔希望人哋叫我哋 用差嘅工具做好一件事 
我哋都想避免不必要嘅障礙 
但我哋都知道 Keith 最初嘅反應係錯嘅 好彩佢改變諗法 
我認為我哋嘅判斷都係錯嘅 
我認為我哋應該反而感激 因為解決麻煩而獲得意想不到嘅好處 
所以等我由認知心理學 複雜性科學 社會心理學 以及搖滾樂裏面 講一啲例子 
我哋由認知心理學開始 
實際上我哋已經知道咗有一段時間 一啲難度同一啲障礙 可以提高表現 
例如 喺幾年前 心理學家 Daniel Oppenheimer 曾經同中學老師合作 
要求佢哋重新編寫 派俾其中某幾班嘅筆記 
一般筆記嘅字體都係大路， 譬如 Helvetica 同 Times New Roman 
但另一班收到嘅筆記嘅字體係比較強烈 例如︰ Haettenschweiler 字體 又或係一啲比較跳躍嘅字體 例如斜體嘅 Comic Sans 字體 
呢啲都係核突嘅字體 而且佢哋好難閱讀 
等學期結束時 學生要考試 嗰啲獲發難睇字體筆記嘅學生 喺考試入面唔同科目 表現都較好 
原因係 難睇嘅字體減慢佢哋閱讀速度 令佢哋要落多啲苦功 要花多啲時間諗下佢哋到底寫乜嘢 要多啲時間去理解 
所以佢哋學得更加多 
另外一個例子 
心理學家 Shelley Carson 一直喺度測試哈佛本科生 佢哋過濾事物嘅能力 
咁到底係咩意思呢？ 
我嘅意思係，想像你喺一間食肆裡面 你同人傾緊偈 食肆裏邊仲有其他人傾緊 你想將佢哋把聲都篩走 集中你目前嘅對話 
你做到嗎？ 如果可以，你嘅過濾做得唔錯 
但有啲人比較吃力 
一啲 Shelley 嘅本科生比較吃力 
佢哋嘅過濾好弱，佢哋嘅過濾有問題 好多無關重要嘅訊息 進入咗佢哋嘅腦裡邊 
意思係佢哋會不斷 被外界嘅影像同聲音干擾 
如果佢哋做論文嘅時候，電視開著嘅話 佢哋無法子專心喺論文度 
你可能會話呢樣係缺點… 
但，唔係 
當 Shelley 睇返呢啲學生所做到嘅嘢 佢發現嗰啲過濾比較弱嘅學生 佢哋係更加有可能 喺佢哋嘅生命裡面成就一啲嘢 出版佢哋第一部小說 發行咗佢哋第一張專輯 
分心實際上係佢哋創意嘅來源 
佢哋突破原有思維 因為佢哋唔會鎖死自己 
我哋嚟講下複雜性科學 
你點樣解決一個非常複雜嘅… 我哋世界充滿複雜嘅問題 你點能夠解決一個非常複雜嘅問題？ 例如，你想整一個飛機引擎 
呢度有好多、好多唔同嘅嘢要考慮 包括運行時嘅溫度、材料 尺寸、形狀 
你唔能夠一次過解決所有問題 因為太難啦 
咁你會點做？ 
好啦，你可以一步一步咁解決呢啲疑難 
然後你有原型 你調整一下佢、測試佢、改良佢 
再調整一下佢、測試佢、改良佢 
呢種逐步改良嘅方法 最終會令你整到一個好嘅引擎 
而且呢種方法全世界都廣泛應用 
你會聽到，例如 喺高水平嘅單車運動裏面都會有 而網頁設計師會講 佢哋逐步優化佢哋網頁 
呢個係解決複雜問題嘅好辦法 
但你知道個辦法其實係點樣？ 
就係要亂七八糟 
又要一開始時隨意咁做嘢 你做出瘋狂嘅嘢 你嘗試一啲一定唔會成功嘅愚蠢嘢 呢啲都會令問題解決得更加好 
原因係 逐步做嘅問題 幾乎冇嘅收益嘅情兄 可以令你慢慢行入死路一條 
如果你一開始時係亂咁做 行入掘頭路嘅機會都低啲 你嘅解難能力就會勁啲 
講下社會心理學 
心理學家凱瑟琳 ‧ 菲利普斯 同一啲同事 俾學生一啲謀殺謎團去解答 學生四個人一組 佢哋有一叠關於罪案嘅資料文件 不在場證據、證人嘅供詞同三名嫌疑犯 
佢哋要搵出係邊個做 邊個犯法 
呢個實驗有兩種情況 
一係一組人都係識得嘅朋友 
第二種就係三個朋友加一個唔識嘅 
你可以估到我要講啲咩 
好明顯 第二種情況嘅組別更有效解決問題 咁事實上真係，佢哋係更加有效率 
喺第一種情況嘅組別裏面 佢哋只有一半機會答啱 
佢哋唔係做得好好 當選擇題有三個選擇 得一半答啱確實唔係好好 
（笑聲) 第二情況嘅組別 即使個陌生人冇俾任何額外嘅訊息 雖然呢個情況只係話 點樣令交談冇咁尷尬 第二個情況嘅組別 有 75％ 機會搵到正確答案 
個結果係好大嘅進步 
而我認為真正吸引嘅 唔係呢三個朋友同陌生人做得更加好 而係佢哋對件事嘅感覺 
所以當凱瑟琳採訪咗第一種組別嘅時候 佢哋都認為佢哋有愉快嘅時光 都認為佢哋做得好好 
佢哋好滿足 
當佢採訪第二種組別嘅時候 佢哋都認佢哋冇一個惀快嘅時光 佢實際上相處得好困難、又尷尬 
佢哋中間都有好多疑難 
佢哋冇諗過會做得咁好 
我認為，呢個測試嘅結果可以用喺 我哋面對梗嘅嘢 
例如︰ 核突嘅字體 尷尬嘅陌生人 隨機嘅做法… 
呢啲干擾其實幫梗我哋解決問題 幫我哋更有創意 
但我哋從來並唔覺得係咁 
我哋覺得佢哋係窒礙我哋 
所以我哋抗拒佢 
所以就係話點解最後呢個例子係好重要 
我諗講一個人 佢背景係搖滾音樂 
你可能認得佢，佢係一個 TEDster 
佢叫布萊恩 ‧ 伊諾 
佢係一個出色、有實力嘅作曲家 
喺過去40年，佢都係 一啲好嘅搖滾音樂專輯嘅幕後推手 
佢曾經同 David Bowie 喺作品 Heroes 裏面合作 佢亦曾經同 U2 喺 Achtung baby 同 The Joshua Tree 裏面合作過 佢曾經同 DEVO 一齊工作 佢同 Coldplay 合作過 佢同每一個人都合作過 
佢做過乜令呢啲出色嘅 搖滾樂隊更加好？ 
佢整爛攤子 
佢干擾佢哋嘅創作過程 
佢嘅角色就係頭先講過嘅陌生人 
佢就係要話俾佢哋聽 佢哋要彈嗰個彈唔到嘅鋼琴 
佢整呢啲亂攤子嘅其中一個方法係 係用呢款啤牌 呢度有我親筆簽名嘅啤牌 多謝你，布萊恩 
佢哋被稱為 Oblique Strategies 佢同佢朋友設計嘅 
而當佢哋喺工作室毫無頭緒嘅時候 布萊恩攞其中一張卡 
佢隨機抽一張 佢會叫樂隊按照卡上嘅說話做 
所以呢個… 
「更改樂隊成員嘅崗位」 
每個人都要換一換位置 鼓手去彈鋼琴 唔錯嘅諗法 
「仔細睇令人尷尬嘅細節，放大佢哋」 
「做一個突然、破壞性、 不可預測嘅行動。 合拼入去首歌裏面」 
呢啲卡係有破壞冇建設性嘅 
透過一張又一張嘅專輯 我哋見到卡嘅價值 
但樂手好憎佢哋 
（笑聲） 菲爾 ‧ 柯林斯喺早期 布賴恩嘅專輯裏面打鼓 
佢開始沮喪，佢開始喺工作室扔啤酒罐 
Carlos Alomar，傑出嘅搖滾吉他手 曾經同布萊恩喺 David Bowie 嘅專輯 Lodger 裏面合作 一次，佢同布賴恩話： 「布賴恩，呢個實驗係蠢嘅。」 
但事實上，個專輯相當唔錯 而且卡洛斯喺 35 年後嘅今日 都用梗 Oblique Strategies 
佢叫佢嘅學生都用 Oblique Strategies 因為佢意識到 
你唔鍾意佢，唔代表佢幫唔到你 
實際上，Oblique Strategies 並非一副啤牌 佢只係一個表 喺錄音室牆上嘅一個表 
當你卡住咗，你可以試下用嘅一個表 
但個表冇用 
知道點解嗎？ 
唔夠亂 
你隻眼睛會掃落個表度 然後會停喺破壞性最小嘅一樣嘢 最少麻煩嘅一樣嘢 咁樣當然係完全冇意思啦 
布萊恩覺得 我哋需要運行做愚蠢嘅實驗 我哋需要面對尷尬嘅陌生人 我哋要讀核突嘅字體 
呢啲嘢幫我哋 
解決問題 幫我哋更加有創意 
而且… 
如果我哋要做以上嘅嘢 我哋首先要說服自己 
所以，無論我哋點做… 
無論係純粹意志力 無論係一張卡 定係 Vera 俾個彈唔到嘅琴你 我哋所有人都應該定時 坐低，彈嗰個彈唔到嘅琴 
多謝 
（掌聲） 

我喺度搵緊其他有生命存在嘅星球 
雖然我唔能夠用肉眼睇到呢啲星球 就算用埋最先進嘅望遠鏡 
但我知道佢就喺嗰度 
而且掌握大自然本身嘅矛盾 可以幫到我哋搵到呢個星球 
響我哋嘅星球 邊度有水，邊度就有生命 
所以我哋尋找嗰啲 同恒星保持合適運行距離嘅星球 
呢個表入面 藍色係代表咗唔同恒星嘅適居帶 而呢種距離暖到 可以令水喺星球嘅表面流動 形成咗湖同海 而生命就有可能響呢啲地方出現 
一啲天文學家集中精神 尋找位於適居帶嘅星球 
我嘅任務就係接手佢哋嘅工作 
我要推算出系外行星嘅氣候 
下面我會講解點解呢樣會咁重要 除咗距離之外 仲有好多其他因素 決定一個星球有生命嘅存在 
就攞金星做例子 
佢嘅名代表咗羅馬人 一個象徵愛同美麗嘅女神 正因為佢喺天空 以美善、輕飄嘅姿態出現 
但探測器做出嘅測量欲唔係想像中咁靚 
金星表面嘅溫度高達華氏 900度 亦即攝氏500度 
佢嘅溫度足夠融咗鉛 
佢厚厚嘅大氣層 而唔係佢同太陽嘅距離 
令大氣層出現溫室效應 太陽嘅熱力被大氣層鎖住 熱力留返喺度，將星球表面加熱 
現實同我哋最初對金星嘅想像係倒返轉 
從太陽系學到，一個星球嘅大氣 對星球嘅氣候以至生命嘅孕育 係非常之重要 
我哋唔知道呢啲系外行星嘅大氣係點樣 因為呢啲星球相比起佢哋嘅恒星 實在太細啦，兼且離我哋太遠啦 
例如，其中一個 最接近我哋又可以維持地表水嘅星球 叫做 Gliese 667 Cc 真係一個有魅力嘅名 好似個電話號碼咁 佢距離我哋有 23 光年咁遠 
超過一兆英里 
要響系外行星經過佢哋恒星嗰時 量度佢哋嘅大氣組成 
係非常艱難嘅 就好似嘗試望住隻果蠅 飛過一架車嘅前燈 
好，你可以想像嗰架車離你一兆英里 而你只想知嗰隻果蠅嘅顏色 
所以我利用一個電腦模擬程式 去計算星球需要乜嘢大氣層 先至會有合適嘅氣候提供水同孕育生命 
呢度係畫家對開普勒-62f 概念嘅理解 用地球做參照 
佢有 1,200 光年咁遠 比地球大 40% 
我哋 NSF 資助嘅項目發現 無論佢嘅大氣同運行軌道嘅方向係咩 佢都夠暖俾到水出現 
所以，我想未來嘅望遠鏡 可以追蹤呢個星球 去搵出星球上面嘅生命線索 
星球表面嘅冰 係另一種決定氣候嘅重要因素 
冰吸收長波，偏紅嘅光 反射短波嘅藍光 
呢個就係點解呢幅圖嘅冰咁藍 
嚟自太陽嘅紅光通過冰塊時就被吸收 
剩低藍光穿過底部出返嚟 
之後藍光反射到我哋嘅眼 所以我哋見到藍色嘅冰 
我嘅模型推算出 星球圍繞溫度較低嘅恒星時 佢嘅溫度 會比圍繞較熱嘅恒星嘅星球更高 
下面係第二個矛盾︰ 冰吸收嚟自溫度較低嘅恒星 波長較長嘅光 光，或者能量，令冰嘅溫度上升 
探索呢啲矛盾嘅嘢點樣影響星球氣候 對於尋找外星生命 係非常重要嘅 
絕對唔係意外，呢個係我鑽研方向 
我係非裔女性美國天文學家 亦係一個受過真正訓練嘅演員 鍾意化妝，睇時尚雜誌 所以我好欣賞大自然存在嘅矛盾 （笑聲） （掌聲） 呢啲矛盾引領我哋研究 將我哋帶到下一個有生命存在嘅星球 
我嘅組織， Rising Stargirls 通過戲劇表演、寫作同視覺藝術 教授天文學俾唔同膚色嘅中學女生 
呢個又係另一個矛盾 科學同藝術好多時唔能夠喺埋一齊 但係將佢哋擺埋一齊 可以令佢哋明白佢哋學嘅嘢 或者有一日 佢哋會加入天文學家嘅行列 呢個充滿矛盾發現嘅職業 利用佢哋嘅背景 探索到我哋唔係宇宙中唯一嘅生物 
多謝 
（掌聲） 

幾年前，我收到一封垃圾電郵 
佢過到個垃圾郵件過濾 
我唔係好知點解 總之就出現喺我收件匣 寄件人係叫 Solomon Odonkoh 
（笑聲） 我知 
（笑聲） 封郵件係咁寫： 「你好，James Veitch， 我有一個好有趣嘅商業計劃 想邀請你參與，Solomon 上。」 
呢個時候，我隻手指已經準備㩒刪除鍵 
我諗大家都係咁 我望住部電話 
心諗我可以就咁刪除封郵件 或者，可以做啲大家都想做嘅事 
（笑聲） 於是我話︰「Solomon, 我對你嘅計劃好有興趣。」 
（笑聲） （掌聲） 個遊戲，正式開始 
佢話：「親愛嘅 James Veitch, 我哋想寄黃金畀你。」 
（笑聲） 「你賣得出嘅話， 你可以分到一成佣。」 
（笑聲） 我知我遇著騙徒老手 
（笑聲） 我問︰「值幾錢呀？」 
佢話︰「我哋可以由小量開始。」 我就，呃… 然後佢話︰「25 公斤。」 
（笑聲） 「值大概 250 萬美金。」 
我話︰「Solomon，係嘅話， 我哋不如做大佢啦！」 
（掌聲） 「我搞得掂喎，你有幾多金呀？」 
（笑聲） 佢話︰「幾多金唔係問題， 係睇你搞得掂幾多， 
我哋可以由 50 公斤開始。」 
我話︰「50 公斤？ 
咁冇咩綽頭喎， 至少都運一噸啦。」 
（笑聲） （掌聲） 佢話︰「你做邊行㗎？」 
（笑聲） 我話︰ 「我係銀行對沖基金執行經理。」 
（笑聲） 「老友呀，我已經唔係第一次運金條。 完全唔係。」 
於是我開始扮騰雞 
我問︰「你哋公司喺邊？ 我同你又三唔識七。 
如果我哋用郵寄方式運金嘅話， 要簽收喎，咁多黃金。」 
佢答︰「要說服我公司 做咁大筆生意唔容易。」 
我話︰「Solomon， 我完全明白你嘅憂慮。 
我陣間過張圖表畀你， 方便你喺董事會上講清楚。 
你等我一陣。」 
（笑聲） 呢個係我寄畀 Solomon 
（笑聲） （橫軸：財富；縱軸：金嘅數量） （掌聲） 我唔肯定在座有冇統計學家 但我之後同佢有下文 
（笑聲） 我話︰「Solomon，附件有張 對你有幫助嘅圖表。 
我請我嘅助手試算過。」 
（笑聲） 我哋已經準備好， 運得越多黃金越好！」 
有啲時候我哋會俾一啲嘢感動 呢一刻嘅 Solomon 都係 佢話︰「如果成交嘅話我會好開心， 
因為我都會有一筆可觀嘅回佣。」 
我話︰「冇得彈呀， 你會點用筆錢呀？」 
然後佢話︰「買樓呀，你呢？」 
我諗咗好耐 
我話︰「一樣嘢︰ 鷹嘴豆泥。」 
（笑聲） 實掂 
（笑聲） 我有一日喺 Sainsbury's 見到超過 30 種口味 
你仲可以切啲紅蘿蔔 點落鷹嘴豆泥添！ 
你有冇試過呀 Solomon？ 
（笑聲） 佢話︰「我要瞓喇。」 
（笑聲） （掌聲） 「聽日見！ 
發個好夢！」 
我唔知點答佢呀！ 
我話︰「早唞喇，金條，早唞。」 
（笑聲） 各位，你要知道 呢件事持續咗幾個禮拜 雖然到目前為止 呢個係我人生中最正嗰幾個禮拜 但我唔想玩喇 佢有啲失控 
朋友問我︰ 「James，飲唔飲返杯呀？」 
我話︰「唔得呀， 我等緊封關於黃金嘅電郵。」 
所以我覺得要停喇 
我要令到件事去到一個荒謬嘅地步 
於是我諗到一個計劃 
我話︰「Solomon， 我好擔心安全問題， 
我哋通信嘅時候用代號呀。」 
佢應承咗 
（笑聲） 我話︰「Solomon， 我用咗成晚諗啲代號， 以後通信都用代號溝通啦。 律師：小熊軟糖； 
銀行：奶油蛋； 
法律：可樂樽； 聲明：花生； 
文件：啫喱豆； 西聯匯款：一隻巨型橡皮蜥蜴。」 
（笑聲） 我知呢啲都係佢哋用嘅代號，係咪？ 
我話︰「以後就叫我 Kitkat 啦。」 
（笑聲） 我以為自己過咗火 所以冇再收到回覆 
於是我收念返少少 
我話︰「Solomon， 我哋交易仲繼續㗎呵？ 
KitKat 上。」 
（笑聲） 因為我之前講明用代號嘛！ 
終於我收到一封回覆 
佢話︰「個交易仲進行緊㗎， 我嘗試去點點點…」 
我話︰「老友， 你要用啲代號先得㗎！」 
於是，我收到一封神回覆 
（笑聲） 我唔係講笑，我真係收到封咁嘅回覆 
嗰日零舍開心 
「交易仲進行緊㗎， 
我嘗試緊為小熊軟糖增加結餘。」 （笑聲） 「咁佢先可以提交 所有需要嘅可樂樽啫喱豆 畀奶油蛋， 從而開始進行花生。」 
（笑聲） 麻煩經一隻巨型橡皮蜥蜴 匯 1,500 鎊畀我 
（掌聲） 係咪好好玩呢！ 於是我喺度諗： 如果我將大部分時間 都盡量去覆呢啲詐騙郵件會點呢？ 
冇錯，呢三年我就係 代表各位回覆詐騙集團 
（笑聲） （掌聲） 當你開始覆詐騙郵件嘅時候 瘋狂嘅事情就會發生 
雖然覆電郵係好困難 但我好建議大家一齊做 
我唔覺得自己咁做好衰 
大把人對詐騙集團做衰嘢 
我做嘅只係浪費佢哋嘅時間 
而且我覺得每當佢哋嘥時間喺我身上 就會冇咗時間去呃其他 容易上當嘅人㗎啦，係咪？ 
不過如果你要咁做 我強烈建議你開返一個匿名嘅電郵 
唔好用自己嘅電郵 
我一開始就係咁 嗰時直頭係惡夢 
我當時一起身收到過千封郵件 全部都係關於壯陽藥 當中只有其中一封唔係詐騙嘅 （笑聲） 因為佢真係答返我 一條醫學問題 
但各位，我話畀大家知： 每一日你都會收到電郵 如果你收到一封電郵個開頭係咁： （笑聲） 「我係 Winnie Mandela， 前南非總統曼德拉第二個老婆」 
我當時係，噢！ 嗰個 Winnie Mandela！ 
（笑聲） 我識好多個 Winnie Mandela 㗎嘛 
「我需要滙 4,500 萬美金到國外， 因為我先生曼德拉嘅健康狀況。」 
睇下點先啦 
佢仲畀咗呢樣嘢我，勁搞笑 
（笑聲） 仲有呢個添 
咁望落去好合情合理呀 呢封係一封授權信 
但係你望清楚啲！冇字㗎！ 印章只係得個樣！ 
（笑聲） 我話︰「Winnie 呀， 聽到咁嘅事情發生 真係好唔好意思， 
畢竟曼德拉過咗身三個月， 佢嘅病情真係幾嚴重。」 
（笑聲） 一個人最差嘅健康狀況就係死亡 
佢話︰「麻煩你遵照我銀行家嘅指示。 
唯一嘅愛上。」 
（笑聲） 我話︰「冇問題。 女人總係需要男人嘅金錢。」 
（笑聲） （掌聲） 佢話︰「我嘅銀行家要先收到 三千美金嘅滙款。 
唯一嘅愛上。」 （笑聲） 我話︰「冇問題， 
我幫你搞掂咗個呀頭啦。」 
（不過冇殺到佢副手囉） （笑聲） 多謝 
（掌聲） 

民主 
活喺西方社會嘅我哋犯咗個好大嘅錯 就係視民主理所當然 
雖然民主係一朵最脆弱嘅花 但我哋冇將民主視為一朵最脆弱嘅花 我哋反而視佢為社會嘅擺設品 
我哋往往覺得佢係必然嘅 
我哋以為資本主義會帶嚟民主 
但唔係 
新加坡前總理李光耀 同埋北京一班好似佢咁嘅人 說服到人 繁華嘅資本市場同顯著嘅增長 係絕對可以出現喺極權政體裏面 
事實上，民主喺歐洲一帶倒退緊 
今年初，我代表希臘 代表當時啱啱新選出嘅希臘政府 以財長身份出席歐元集團會議 我被清楚告知 希臘嘅民主進程、我哋嘅選舉 唔可以干預 希臘即將被落實嘅經濟政策 
當時我覺得李光耀或者中國共產黨 都唔會有更加好嘅辯護藉口 而且有幾個固執嘅朋友不斷同我講 如果民主真係可以改變任何嘢 民主就會被打壓 
今晚喺度，我想同你哋講 一個真正民主社會底下嘅經濟情況 
我想請大家同我一齊再次睇清楚 李光耀、中國共產黨同埋歐元集團 以為我哋可以分配民主 但我哋真正要嘅 係一個真正、多人參與嘅民主 
冇咗民主，我哋社會會唔掂 未來會暗淡，新科技亦都會浪費 
講起浪費 等我指出一個好有趣 會要脅我哋經濟嘅悖論 
我叫佢做「雙峰悖論」 
第一個峰你哋知道嘅 就係喺美國，歐洲，以至全球 債台高築構成長期陰霾 
我哋知道有好多債務 
但好少人意識到佢有個孖生兄弟 
一座由有錢人同大機構嘅閑置資金 砌出嚟嘅山峰 佢哋唔夠膽投資佢哋嘅存款 去一啲製造營利嘅生產活動度 呢啲生產活動其實可以償還債務 仲可以製造人類急需要用嘅嘢 例如可再生能源 
依家，我想講兩個數字 
喺過去三個月入面 我哋喺美國，英國同歐元區 各種可以製造財富嘅商品 總共投資咗 3.4 萬億美元 好似有工廠、機械廠、寫字樓 學校、道路、鐵路、機械等 
3.4 萬億美元聽落好似好多錢 直至你攞佢同 5.1 萬億美元比較 呢一筆 5.1 萬億嘅資金 喺同一批國家嘅金融機構裏面 除咗加劇股票市場通脹 令房價上升之外 喺同一期間就再冇發揮過任何作用 
所以呢，一座債務嘅山 同一座閑置現金嘅山 形成兩座山峰 兩者都冇通過正常市場運作抵消對方 
結果造成薪酬停滯 喺美國，日本同歐洲 就有超過四分之一 介乎 25 至 54 歲嘅人冇工做 
跟住，經濟總需求就會 進入永無止境嘅減退周期 令投資者對前景更悲觀 投資者怕咗低需求量 於是唔再投資 就好似伊底帕斯王嘅老竇 被神預言佢個仔大個之後會殺死佢 佢好驚 但佢亦無意中營造咗被殺嘅條件出嚟 令佢個仔伊底帕斯王真係殺咗佢 
呢個就係我對資本主義嘅爭論 
資本主義造成浪費 資本主義之下閑置嘅錢早就應該 用嚟提高人類生活水平、發展人才 同埋資助開發可再生能源科技 呢啲科技對保護地球好重要 
咁民主可唔可以扭轉呢一切？ 
我相信得 但行動之前，我哋要知究竟咩係民主 
亞里士多德定義民主做︰ 當自由嘅人同窮人 佔體制大多數控制政府 
當然，雅典時代嘅民主 將太多人排除在外 
當中包括女人、移民、奴隸 
但係，如果因為呢啲被排除嘅人 而忽視古雅典民主嘅成功之處 咁係錯嘅 
雅典民主裏邊更值得肯定嘅係 而且就算時至今日仍然值得肯定嘅係 佢囊括埋勞動階級 令佢哋唔單止有言論自由嘅權利 更重要、更重要嘅係 佢哋有權批評政治 而且佢哋嘅意見 對國家決策係同等重要 
古雅典民主持續咗唔係好耐 
就好似一枝好光嘅蠟燭好快就燒完 
的而且確 現今嘅自由民主唔係嚟自古雅典 
佢哋源自 1688 年 光榮革命時期嘅美國憲法 或者嚟自大憲章 
而雅典民主關注嘅係普通平民 授權予貧苦勞動階級 我哋嘅自由民主 建立喺大憲章嘅傳統上面 但點都好，大憲章都係有錢人嘅憲章 
當政治領域同經濟領域分開 而民主進程受制於政治領域裏面時 經濟領域，或者商業世界 就會變成一個冇民主成份嘅地方 咁樣，自由民主先會出現 
我哋今時今日嘅民主 將經濟由政治領域分出嚟 呢一切開始發生嘅時候 亦同時引發兩者之間 無可避免嘅長期戰爭 經濟領域殖民統治政治領域 經濟領域將政治領域嘅權利吞噬 
你哋有冇諗過點解 宜家嘅政治家同以前嘅佢哋唔同？ 
唔係因為佢哋 DNA 變咗 
（笑聲） 而係因為依家 喺政府做嘢嘅人已經冇權力 因為權力已經從政治領域轉移到 同政治領域無關嘅經濟領域 
講真，以上就係我憎資本主義嘅地方 
你諗下，好似一班肉食動物 殺死咗大量佢哋懶以生存嘅獵物 最後唯有自己挨餓 
同樣道理 經濟領域殖民同吞食咗政治領域 喺呢種情況下佢其實削弱嘅係自己 令自己面臨經濟危機 
企業勢力崛起緊，但政治勢力減緊 唔平等嘅問題加劇緊 總需求又下跌梗 企業總裁怕投資自己公司啲錢去第度 
資本主義越係將人從民主裏面剔除 兩座負債同閑錢嘅山峰就會越嚟越高 人力資源同人類財富亦會越嚟越浪費 
好明顯，如果咁樣嘅推測係啱嘅話 我哋就必須要合返埋政治同經濟領域 最好可以畀人民控制大局 就好似古雅典一樣 但奴隸、女人同移民唔包括在內 
呢樣嘢並唔係咩新概念 
馬克思主義者一百年前就有咁嘅諗法 但佢哋嘅諗法唔係發展得好好 
我哋從蘇聯解體學到 只有奇蹟先可以 令勞動階層重新獲得權力 就好似古代雅典冇帶嚟 新形式嘅暴行同浪費咁 
但有一個解决辦法：消滅勞動階層 
資本主義正係做緊呢樣嘢 佢通過自動程式、安卓系統、機械人 取代低薪嘅勞動力 
問題係只要經濟同政治領域一直分離 自動化過程會令 兩座負債同閑錢嘅山峰更加高 加劇浪費，同埋加深社會矛盾 我相信中國呢類地方會好快發生咁嘅事 
因此我哋要改造 我哋要將經濟領域同政治領域拉返埋 方法就係將兩個領域民主化 以免我哋最終生活喺 一個監控狂、超專制嘅制度下 如果唔係《駭客任務》電影 就好容易變成紀錄片 
（笑聲） 問題唔係資本主義可以承受 自己帶嚟嘅科技創新 
最令我感興趣嘅係 資本主義會唔會畀《駭客任務》 入面嘅敵托邦取代 又或者好似《星際迷航》嘅社會取代 《星際迷航》裏面，機械服務人類 而人類就擴張能量，探索星際 同埋喺一啲類似 古雅典嘅高科技集會度 喋喋不休咁討論人生意義 
我覺得我哋可以樂觀啲睇 
但要擁有《星際迷航》嘅烏托邦 或者《駭客任務》嘅敵托邦 我哋要做啲咩呢？ 
等我略略講下幾個例子 
企業層面上，你可以想像一個資金市場 喺嗰度，你只要工作就可以賺取資金 即使你轉工、轉公司 你賺嘅資金都會跟住你 而每間公司都係由嗰度做嘢嘅人持有 
所有收入嚟自資本同利潤 僱傭概念最後會過時 
唔會再有人擁有但冇為公司工作 或者冇擁有公司但為公司工作 唔會再有資本階級 同勞動階級之間嘅鬥爭 投資、儲蓄之間再唔會有大嘅差距 亦再冇兩座高聳入雲嘅賃務同閑錢嘅山 
至於全球政治型經濟層面 可以想像一下 我哋國家貨幣同一個 由國際貨幣基金組織同 G20 峰會 代表全人類發行嘅全球性數碼貨幣 有自由浮動匯率 
再想像下 所有國際貿易都用呢隻貨幣進行 我哋就稱佢為「宇宙幣」 每個政府都會根據自己國家 貿易逆差或者順差 向一個共同基金按比例投入宇宙幣 
想像呢個基金用嚟投資 全世界可再生能源科技 尤其投資到世界上資金唔到嘅地方 
呢個唔係新構思 
實際上，佢係由凱恩斯 1944 年 喺布列敦森林會議上提出嘅 
問題係當時佢哋冇科技實現呢個理念 
但依家我哋有啦 尤其當政治同經濟領域重新走埋一齊 
我描述梗嘅呢個世界同時係自由嘅 佢將被賜權力嘅人 同馬克思主義者擺喺首位 因為咁樣 資本同勞動階層之間嘅分別 同埋凱恩斯主義 會消失喺歷史長河裏面 
但總言之 呢個係一個我哋能夠 想像到真正民主嘅世界 
咁嘅世界會唔會出現呢？ 
或者我哋會淪落到好似 《黑客帝國》咁嘅反烏德邦？ 
答案就喺我哋大家 要做嘅政治決擇入面 
呢個係我哋嘅選擇 而我哋最好用民主方式決定 
多謝 
（掌聲） 主持︰瓦魯法基斯⋯ 
你喺自我介紹入面叫自己做 自由派馬克思主義者 
咁分析馬克思主義 同現今世界有咩關係呢？ 
講者：如果我投先講嘅内容 有相關嘅地方 咁馬克思主義就係有參考價值 
因為重新連起政治 同經濟領域嘅重點係 如果我哋唔做 咁科技創新就會導致總需求大幅下跌 亦即係 Larry Summers 所講嘅經濟長期停滯 
隨住危機由世界某一度向外擴散 就好似而家咁 佢唔單止令我哋嘅民主制度唔穩定 仲會沖擊唔係特别歡迎 自由民主嘅發展中國家 
如果呢個論述成立嘅話 咁馬克思主義絕對係相關嘅 
而哈耶克論述都係 呢樣就係點解我係 自由派馬克思主義者 凱恩斯都係 所以我自己都係矇查查 
（笑聲） 主持：確實係 但可能我哋依家都係咁添 
（笑聲） （掌聲） 講者︰如果你冇覺得困惑嘅話 即係代表你冇喺度思考。得唔得？ 
主持︰真係好希臘哲學家嘅講法 講者：應該係愛因斯坦至真 主持：你提到新加坡同中國 仲有琴晚喺演講嘉賓晚宴 你對西方點樣看待中國一事上 表達咗強烈嘅觀點 
你想唔想同我哋講下？ 
講者：嗯，偽善嘅面孔有好多 
而喺我哋自由民主制度之下 我哋有虛有其表嘅民主 
因為正如我剛才所講 我哋框死咗民主喺政治領域裏面 以致當去到經濟領域時 所有動作都係唔民主嘅 
可以咁講 激進啲咁講 中國今時今日就好似 19 世紀嘅英國 
因為記得當時 我哋將自由主義同民主唥埋一齊 但呢個係歷史上嘅錯誤 
自由主義就好似 John Stuart Mill 所諗 
John Stuart Mill 對民主進程特別懷疑 
宜家你見到嘅中國 同工業革命時期嘅英國— 尤其是由第一次到第二次 工業革命過渡期嘅英國 有一個非常相似嘅過程 
用西方社會 19 世紀 做過嘅事嚟斥責中國 實在太虚偽啦 
主持：我相信在座好多人都對你今年初 出任希臘財政部長嘅經歷好奇 
講者：我都知你會問呢個問題 
主持：冇錯 
咁六個月之後，你點睇頭半年嘅經歷？ 
講者：就我個人嚟講，係非常興奮 亦非常失望 因為我哋有機會重振歐元區 
不單只希臘，而係歐元區 
令成個區走出自滿 同唔再拒絕承認… 宜家有一條結構性嘅裂痕 横跨成個歐元區 威脅到歐盟發展 
我哋曾經喺希臘項目裏面 有咁嘅機會做好去 呢個希臘項目係第一個計劃 解决呢啲拒認嘅問題 
不幸嘅係 歐元區嘅權勢 歐元集團嘅權勢 仍然選擇繼續否認問題存在 
但你知道有嘢會發生 
蘇聯嘅經驗已經講咗畀我哋知 
如果你想令根本生存唔到嘅經濟系统 通過政治意願或者 威權主義嘅方式繼續生存 你可能成功將佢延長壽命 但係當改變來臨時 事情就會好突然，而且災難性 
主持︰你希望見到咩變化？ 
講者：嗯，無容置疑 如果我哋唔改變歐元區嘅架構 歐元區係唔會有將來 
主持：當你做希臘財長嗰時 你有冇做過錯誤嘅决定？ 
講者：日日都有 
主持：例如？ 講者：任何人面對過去… （掌聲） 唔係，認真咁講 
如果有一位財政部長 或者其他部長同你講 佢哋工作咗六個月之後 尤其喺咁大壓力嘅情況底下 佢哋冇做錯過事嘅話 呢種人其實好危險 
當然，我有犯過錯 我最大錯誤就係喺二月尾 
簽咗申請延長債務協議嘅申請書 
當時我以為債權方 真係有興趣去搵一個共同利益 
但事實唔係咁 
佢哋嘅興趣係想打壓我哋嘅政府 原因係佢哋唔想處理 歐元區嗰條結構裂痕 
同埋佢哋唔想承認 佢哋過去五年對希臘 實施咗惡夢嘅計劃 
我哋喺失去咗三分一嘅名義 GDP 
情況比起大蕭條時更加差 
喺嗰班實施呢啲政策嘅債權人之中 無人可以置身事外到去講 「呢個係巨大嘅錯誤」 
主持︰除咗上述 除咗呢啲進取嘅言論 你似乎都同意歐洲一體化 
講者：絕對係 
我之所以對歐盟同歐元區嘅批評 係因為我係一個歐洲人 
我最大嘅恐懼係 歐元區無法生存落去 
因為如果歐元區唔可以繼續走落去 咁離心力就會被解放出嚟 就好似魔鬼咁解放 最終會摧毀整個歐盟 
咁嘅惡果唔只對歐洲 對全球經濟都會產生嚴重影響 
我哋可能係世界上最大嘅經濟體 
如果我哋容許自己 走返 30 年代嘅舊路 雖然我覺得 我哋依家就行緊咁嘅路 咁對歐洲人嘅未來 同埋歐洲以外嘅人嘅未來 都係不利嘅 
主持：我哋真係好希望 呢點上面你係錯嘅 
瓦魯法基斯，多謝你嚟到 TED 
講者：多謝 （掌聲） 

我哋成日聽到「卡路里」 
一塊餅乾有幾多卡路里？ 
100 次「星星跳」可以消耗 幾多卡路里？ 長跑又消耗幾多呢？ 咁細嘅動作呢？ 
但係卡路里到底係咩意思？ 仲有我哋需要幾多卡路里？ 
卡路里其實係我哋掌握 身體嘅能量攝取同消耗嘅一個工具 
如果能量嘅攝取同消耗可以一樣 係最健康嘅狀態 
如果我地攝取嘅能量多過身體所需 過量嘅部分就會被轉化成脂肪 儲存喺細胞裏面 然後我哋體重就會增加 
相反，如果消耗嘅能量超過攝取量 我哋體重下降 
所以我哋需要計算到我哋 身體嘅能量攝取同消耗 於是我哋就用卡路里呢個單位去計 
我哋所量度食物當中嘅 1 卡路里 亦可以叫做 1 大卡路里 佢嘅定義係 1 公斤嘅水 溫度升高攝氏 1 度嘅時候 所需要吸收嘅熱量 
每一種食物都有一個卡路里數值 用黎計食物入邊嘅化學鍵嘅能量 
一件普通披薩有 272 卡 一塊麵包大概有 78 卡 一個蘋果就大約 52 卡 
呢啲能量喺消化過程當中會被釋放出黎 然後儲存喺其他分子當中 呢啲分子可以降解 為身體需要嘅地方提供能量 
呢啲能量會喺三個情況下使用 大概 10% 會用喺消化過程當中 20% 用喺身體活動度 最大嘅 70% 左右 用黎支持器官同組織嘅基本運作 
第三個用途其實就係 同我哋身體嘅基礎代謝率有關 當你唔吃飯唔郁嘅時候都好 你都需要一啲卡路里去維持生命 
如果加埋消化同身體活動 你就會到達指引裏邊嘅數值 就係一個人一日需要幾多卡路里 女性 2000 卡，男性 2500 卡 
呢啲估算係基於一啲因素 好似平均體重、運動量同肌肉水平 
咁係咪每個人嘅目標都係 2000 卡？ 
其實唔一定 
如果你做一次劇烈嘅體能活動 譬如話環法單車賽 你身體每日就會消耗最多 9000 卡 
比起未懷孕個陣 孕婦需要多少少嘅卡路里 而老年人身體代謝率通常比較慢 能量會消耗得比較慢 所以身體需要較少嘅卡路里 
以下亦都係一啲你開始計卡路里之前 需要知道嘅嘢 
食物標籤上面標註嘅卡路里數值 係指食物中含有嘅熱量總數 唔等於你可以從中攝取嘅熱量 
芹菜同埋全麥食品呢類纖維食物 消化嘅時候需要更多嘅能量 所以如果芹菜同埋薯片都含有 100 卡 食完芹菜之後會比食薯片獲得更少熱量 
唔單止噉 當一啲食物提供咗蛋白質、維他命 其他就提供唔到咁多嘅營養 
如果食太多低營養嘅食物 有可能導致體重超標或者營養不良 
就算係兩份完全相同嘅食物 唔同嘅人食落去都會獲得唔同嘅熱量 
因為人體內消化酵素嘅數目 腸道細菌 甚至係腸嘅長短 都會影響人喺食物中 攝取卡路里嘅能力 
所以，就算卡路里係有效量度熱量 但係要計每個人具體需要幾多卡 我哋需要同時考慮唔同因素 好似運動量 食物種類 同埋我哋身體消化吸收嘅能力 
祝你哋以後搵食物標纖嗰陣好運 

有幾多人曾經因為好友 喺政治、宗教育兒、糧食議題上 講咗冒犯嘅嘢而喺臉書刪除佢哋？ 請舉手 
（笑聲） 有幾多人有最少一位朋友 因為你唔想同佢傾偈而逃避架？ 
（笑聲） 我哋以前如果想有禮貌咁傾計 我哋就會聽《窈窕淑女》入面 亨利希金斯嘅話 只講天氣同健康 
但宜家因為氣候轉變、反疫苗嘅討論 （笑聲） 天氣同健康嘅話題都唔再安全嘞 
我哋身處嘅呢個世界係唔正常 任何傾偈都有可能演變成爭執 而政客，會無法同其他政客溝通 連最微不足道嘅事 都有人激烈地支持同反對 
皮尤研究中心研究咗一萬名美國成人 發現今時今日嘅人 係歷史上最極端、最分化嘅人 
我哋唔再輕易妥協 即係話我哋唔再聆聽對方 
我哋選擇居所、伴侶，甚至朋友時 只係按個人已有嘅信念 
即係話我哋唔再聆聽對方 
雖然傾偈需要平衡講同聽 但逐漸地，我哋失去咗呢種平衝 
當中部分原因係因為科技 
因為你手上面或者 擺喺附近嘅智能電話 
根據皮尤研究 三分一美國青年每日傳過百則短訊 
當中大多數，幾乎全部，寧願傳短訊 都唔同朋友面對面傾偈 
《大西洋月刊》曾經有篇佳作 
作者係一名高中老師叫保羅班韋 
佢畀佢小朋友做一份溝通習作 
教佢哋點樣唔靠筆記去傾特定話題 
佢話：「我發現…」 
（笑聲） 「我發現說話能力 可能係教育裡面最常被忽視嘅技能。 
小朋友每日花幾個鐘透過螢幕 獲取意念同交換想法， 但鮮有機會磨練人際溝通能力。 
我哋要問自己一條睇落好笑嘅問題︰ 廿一世紀到底有無一種技能 比起說話有條理、有自信更緊要？」 
我宜家靠同人傾偈搵食 客人有諾貝爾獎得主、貨車司機 億萬富豪、幼兒園老師 國家元首、水管工人 
鍾意嘅同唔鍾意嘅人我都會同佢哋傾 
我同一啲我個人嚟講 好唔認同嘅人傾偈 
但我哋之間嘅對話始終好開心 
我想用接著落嚟十分鐘 教你哋說話同聆聽 
你哋好多人都聽過唔少建議 例如保持眼神交流 預先諗好有趣嘅話題去講 用眼神、點頭同微笑 表示你係留心對話嘅 以及講返或者總結你啱啱聽到嘅 
但我想你哋通通忘記呢啲建議 
呢啲建議太垃圾喇 
（笑聲） 如果你真係有留心聽人哋講嘢 根本唔洗學點樣表現你專心 
（笑聲） （掌聲） 我平時用嘅技巧 同我做專業面試官時嘅一樣 
所以我會教你哋點樣訪問人 令你哋交談裏面更善辭令 
首先要學識唔好畀對話 浪費你嘅時間同令你覺得悶 更重要係唔好冒犯到人 
我哋都試過傾得好暢快 
即係話我哋知道好嘅交談係點嘅樣 
就好似你傾完之後覺得 真係有參與到討論同獲得啓發 又或者傾完之後你覺得同人關係密切 或者人哋完全明白你 
大部分嘅交談都唔應該有原因 做唔到上面嘅嘢 
所以我定咗十項基本規則 我會同你哋講解下 但講真，只要熟練其中一項 你就已經可以傾得更加好 
第一：唔好同時做多過一樣嘢 
我意思係唔止放低電話 平板、車匙或者手頭上嘅嘢 
我指嘅係，你嘅靈魂要喺度 
要留心嗰陣時嘅嘢 
唔好諗之前同上司嘅爭執 
唔好諗今晚食乜 
如果唔想同人傾偈，不如就唔傾好過 唔好勉強撐落去，又心不在焉咁 
第二：唔好霸住嚟講 
如果你只抒己見 又唔回應、拗、反駁或引伸 咁去寫網誌啦 
（笑聲） 我之所以唔邀請學者上節目 有一個好好嘅理由 就係佢哋太無聊喇 
如果係保守派 佢哋一定憎奧巴馬、糧票同墮胎 
如果係自由派 就一定憎大銀行、油公司同迪克切尼 
完全估計得到 
但你唔想傾偈變成咁樣 
每次傾偈，你都要當你會學到啲嘢 
知名精神科醫生派克話 真正嘅聆聽需要放下自己 
所以要放下己見 
佢話，說話者認同呢段說話嘅話 內心就會愈嚟愈堅強 愈係會對聽者開放內心嘅深處 
同樣地，假設你會從傾偈裏面學到嘢 
比爾奈話：你遇到嘅每一個人 都識一啲你唔識得嘅嘢 
對於呢番話，我會演譯為︰ 每個人都係某方面嘅專家 
第三：善用開放式問題 
呢方面可以學學記者 
以「何時、何地、何人 何物、為何、如何」開始發問 
如果你問複雜嘅問題 你只會得到簡單嘅答案 
如果我問你：你當時驚唔驚？ 
你會按句子最有力嘅字眼去答 即係「驚」呢個字 所以答案會係「係」或「唔係」 
－你嬲唔嬲？ －係，好嬲 
由佢哋描述，佢哋先係體會嘅一方 
嘗試問：當時係點㗎？有咩感覺？ 
因為佢哋或者會停低思考 所以你就會有機會得到更有趣嘅答案 
第四：順其自然 
意思係有一啲諗法突然間會有 但你需要忘記啲諗法 
因為我哋都有睇過一啲訪問 啲嘉賓講咗幾分鐘嘢 然之後主持問返問題 但啲問題可能無關或者已經討論過 
咁就反映咗主持頭先嗰兩分鐘無聽到 主持以為條問題好聰明，佢一定要問到 
但其實我哋同個主持都一樣 
當我哋坐低同人傾偈時 我哋竟然會諗返嗰日 喺咖啡室撞到明星 Hugh Jackman 
（笑聲） 於是我哋就無再聽 
事情同想法必然會喺你腦海閃過 
但你要學識唔好分心諗咗去其他嘢度 
第五：唔識就話唔識 
電台，尤其是公共廣播電台上嘅人 佢哋清楚知道自己係開梗咪 所以佢哋好小心喺咩事情上 稱自己做專家 同埋好小心咁講佢哋肯定知道嘅嘢 
你都應該咁，小心駛得萬年船 
而且一言千金 
第六：唔好騎劫人哋嘅經歷 
例如人哋講梗親人過身 你就唔好講你親戚去世個陣嘅嘢 
當人哋講梗工作窘境 就唔好反過嚟抱怨自己份工 你同人哋嘅經歷唔同，從來都唔會一樣 
經歷係好個人嘅 
而且人哋嘅經歷唔屬於你 
唔好喺人哋分享梗嗰陣 同人講自己有幾勁幾慘 
有人問霍金佢智商幾高 佢話：「唔知。 自誇智商嘅都係傻瓜。」 
（笑聲） 傾偈唔係攞嚟推廣自己 
第七：唔好重複說話 
咁樣畀人感覺高傲又乏味 但我哋偏偏成日都咁做 
尤其同同事、小朋友講嘢個陣 我哋為咗表明諗法，不斷講同一番說話 
唔好咁樣做 
第八：唔需要講細節 
講真，人哋根本唔在意 年份、名、日期等嘅細節 就算你就好努力去記都好 
人哋都唔在意，佢哋關心嘅係你 
想知你係點樣嘅人 同你有咩共同之處 
忘記啲瑣碎細節啦 傾偈嗰陣唔好講細節 
第九： 呢點雖然唔係壓軸 但係係最關鍵嘅一項 
聆聽 
我數唔清有幾多重要人物曾經講過 聆聽係最重要嘅技能 仲係可以培養嘅技能 
佛陀話過，我喺度引述返︰ 「開口時非學習時」 
前美國總統卡爾文話： 無人會因為多聽而失業 
（笑聲） 點解我哋唔聆聽人哋？ 
第一，我哋寧願講嘢 
當我講梗嘢，我就控制個局 
我唔洗聽冇興趣嘅嘢 
我就係大家目光嘅焦點 
我可以藉著講嘢嚟強化自己身份 
仲有一個原因：我哋會分心 
常人每分鐘講到大概 225 個字 但每分鐘就聽到最多 500 字 
於是我哋個腦喺人哋講嘢嗰陣 就用剩低 275 字諗其他嘢 
我知道要認真聽人哋講嘢 係要花費精神同心機 但如果無留心就唔係傾緊偈 
因為你哋只係喺同一笪地方 對喊梗冇乜相關嘅嘢 
（笑聲） 你要聆聽人哋 
史蒂芬 · 柯維講得好好 
佢話：大多數人聆聽唔係因為想理解 
而係想回應 
最後，第十：簡短 
<i>「好嘅交談就好似迷你裙咁，</i> <i>短到可以引人入勝，</i> <i>但亦都長到覆蓋到重點。」 呢句係我家姐講嘅</i> （笑聲） （掌聲） 以上所有都可以濃縮成一個基本概念︰ 你要展示你係有興趣聆聽 
我公公好出名，我嘅成長少唔去公公 屋企有個習俗 
人哋會走嚟同我公公婆婆傾偈 佢哋走咗之後，我阿媽走過嚟問我哋︰ 「知唔知佢哋係邊個？ 
呢個係美國選美亞軍。 
嗰個係沙加緬度市長。 
呢嗰個贏過普立茲獎。 而呢個係俄羅斯巷蕾舞者。」 
所以我成長裏邊一直覺得 每人都隱藏住好犀利嘅特質 
講真，咁樣至令我成為更優秀主持 
我盡量唔講嘢，用開放態度睇事情 同埋成日準備受驚喜嘅心 而我係從未失望過 
你跟住我做，出去同人傾偈，聆聽佢哋 
最重要係要有被驚喜嘅準備 
多謝 
（掌聲） 

喺 1956 年莫斯科嘅一個外交接待上 蘇聯領袖赫魯曉夫 對西方集團嘅大使講︰ 「Мы вас похороним!」 
佢嘅傳譯員咁樣翻譯成英文︰ 「我哋會將你哋埋葬！」 
呢句話喺西方世界引起軒然大波 而且當時蘇聯同美國處於冷戰狀態 呢句說話加劇咗兩國嘅緊張局勢 
有人相信單係呢次翻譯錯誤 令東、西方關係倒退咗十年 
之後，赫魯曉夫嘅傳譯 被指太過照字面翻譯 
按照內容，佢嘅說話應該翻譯成 溫和啲嘅講法︰ 「我哋會親眼睇住你哋被埋葬」 意思係共產主義會比資本主資更長久 
雖然最後原本嘅意思釐清返 但係赫魯曉夫傳譯員嘅錯誤 就足以引發核戰 
既然語言同文化交流係咁複雜 點解錯譯唔咪成日發生呢？ 
答案就係靠傳譯員嘅技巧同訓練去避免 
以往傳譯嗰陣，講者同傳譯員 會輪流停低畀對方講 令到傳譯斷斷續續咁進行 
但係第二次世界大戰之後 無線電科技進步嘞 發明咗新嘅即時傳譯系統 
喺即時傳譯入面 傳譯員會喺演講者講嘢同時 透過一支咪即時翻譯 
觀眾可以揀咩語言嚟聽 
聽起上嚟，成件事好完美咁 但係喺背後，傳譯員不停工作 確保每一個意思都準確傳譯 
但呢項工作並唔容易 
就算本身流利講兩種語言嘅人 都需要接受訓練兩年 去豐富詞彚同精通需要嘅技巧 然後至可以做會議傳譯員 
而且，為咗習慣邊講邊聽 學生會用同一種語言 重複講者講過嘅每一隻字 
之後，佢哋會用第二啲句子 去複述返同一句嘢 兼且會改埋原本講者嘅說話風格 
到一個位，佢哋就會開始 用第二種語言講同一句說話 
咁樣嘅練習令傳譯員個腦 發展出一條新嘅神經路徑 同時，複述做得多會變成一種本能 
所以經過一段時間嘅努力之後 傳譯員會掌握到大量嘅技巧 而務求保持傳譯速度、處理艱難嘅術語 同埋應付不同嘅外國口音 
傳譯員可能只取 頭一個字母去代替長嘅名 選擇通用而非專業嘅用語 或者參考投影片同其他視覺輔助工具 
喺佢哋搵緊最準確嘅翻譯之前 佢哋甚至可以用返原本個字 
傳譯員亦都訓練到識得 喺混亂中沉著應戰 
記住，佢哋控制唔到邊個講啲咩 控制唔到講者會點樣發音 
變幻隨時都會出現 
傳譯員通常喺幾千人面前翻譯 而且環境好嚇人 譬如話聯合國大會咁 
傳譯員為咗情緒要保持平靜 佢哋會喺工作之前做好準備 例如準備詞彙表 讀大量嘅相關資料 同埋回顧之前相同題材嘅演講 
最後，傳譯員要一對咁工作 
當一個同事忙於即時傳譯 另一個就要做支援 負責搵文件、查字、搵相關資料 
因為即時傳譯要高度集中 所以每三十分鐘就會互換角色 
成功好靠熟練嘅合作 
語言係複雜嘅 當抽象或微妙嘅概念冇被翻譯 後果可以係好嚴重嘅 
就好似 Margaret Atwood 嘅一句名言 「戰爭就喺語言失效嘅時候發生」 
會議傳譯員都意識到呢個道理 所以佢哋喺背後都好努力工作 確保呢種事唔會發生 