我哋朝早起身，著衫著鞋 然後離開屋企 
一日完咗之後 你會返嚟屋企，換衫瞓覺 第二日起身又重覆琴日嘅嘢 就係呢個節奏令到生活有一個結構 幫我哋組織生活 畀到我哋有預算 
我住喺紐約 紐約喺一個細嘅地方 呢個城市每分每秒 好多人做緊好多嘅嘢 而生命就好似你喺一局入面 同時玩緊幾副啤牌咁 
所有事情一齊發生係可能嘅 只不過你無諗過事情真嘅會同時發生啫 
你無諗過你會係街上某某人 因為行左或者行右嘅決定 你嘅餘生將會因此改變 
有一晚我喺郊區坐地鐵 
我上咗車，我往往比較警惕 當我撘地鐵時 
我唔似其他人咁載住耳筒或者睇書 
我上咗車之後會四圍望 我見到呢對情侶 大約廿歲、似係大學生 一男一女一齊坐 個女仔將隻腳放喺男仔嘅膝頭上面 佢哋玩緊一個小玩意 佢哋喺度打緊一堆繩結 佢哋用一隻手打結 用左手又用右手好快咁打結 然後個女仔將嗰堆繩結 交咗俾個男 
到個男仔打結 我從未見過類似嘅嘢 
佢哋好似練習魔術咁 
到下一個站，有個男人上車 睇佢個樣好似係大學教授 
佢嘅真皮斜揹袋塞滿嘢 佢有個文件夾同手提電腦袋 著住斜紋軟呢外套 件外套仲有幾塊真皮補釘 同埋…（笑聲） 佢望住嗰對情侶 然後轉瞬間，佢跪喺佢哋面前 佢開始講︰ 「你哋聽住，你哋應該咁做。 睇住，如果咁樣做…」 佢攞咗佢哋嘅繩結，然後打結 打得比佢哋仲好 
原來嗰對男女係醫科生 佢哋喺返學途中 準備去上關於最新縫合技術嘅堂 而嗰個男人就係佢哋嘅講師 
（笑聲） 佢就話畀佢哋聽︰「唔喺呀， 當你哋需要打呢啲結嘅時候， 呢度好重要。 所有嘢要係同時發生。 你要處理所有資訊， 又有啲內臟要處理， 啲嘢又跣手。 超越本能咁做係好重要。 用每一隻手，又左手，又右手。 你哋必須喺睇唔到手指嘅情況底下 打到呢啲結。」 
嗰一刻，當我聽到佢咁樣講 我即刻諗返嗰晚我被刺傷喺行人路 當時我俾救護車送到 曼哈頓聖文森醫院急症室 當時發生嘅事係 布魯克林區有三個古惑仔 
因為要行入會儀式 佢哋要殺一個人 而我啱啱好喺布里克街行過 嗰晚，佢哋毫無先兆落就撲向我 
但好彩嘅係 我讀聖母院大學時，我係拳擊隊隊員 所以我直覺舉起雙手 
右手邊嗰個人有把 10 吋長嘅刀 佢喺我手肘下面出手 把刀跟住上去，刺穿我嘅下腔大靜脈 
如果你有讀過解剖學嘅話 就知唔係一件好事 當然把刀仲刺埋一路嘅組織 但我仍然舉起雙手 佢就掹出把刀，插落我條頸度 插到剩返刀柄露出嚟 我用右手記嗰個人一拳 就係企喺中間嗰嗰 
但係第二個人仍然打我 打傷我另一邊肺部 我還擊嗰個人，爭取一分鐘時間 
我一直走，最後瞓低咗 救護員喺行人路度幫我插喉 同埋話畀急症室知有人送緊入嚟 
其中一個大量失血嘅副作用就係 你嘅視力會變成管狀視 所以我記得喺擔架上嘅時候 我嘅視力變成亳子咁細 我喺車上另頭咁望 之後我送到去聖文森醫院 我哋喺醫院走廊上面衝 我見到啲燈不斷閃過 都算係記憶中幾特別嘅效果 
咁樣嘅記憶又唔同於一般記憶 
佢哋似儲存高清錄影帶一樣 存喺保險櫃度 而腦裏邊佐治魯卡斯 會負責所有音響效果 （笑聲） 所以有時諗起呢啲記憶 佢哋唔似其他記憶 
當我被推到去急症室時 佢哋喺度等緊我，有啲燈喺嗰度 嗰刻我可以呼吸多啲空氣 因為啲血已經流返入我個肺度 我之前一度呼吸困難 嗰刻我瞓喺擔架上 
我話：「有咩嘢我可以幫忙呢？」 
然後…（笑聲） 有個護士雖然好緊張，但都喺度笑 我另個頭嘗試睇睇所有人 然後一個奇怪嘅回憶湧現 就係我喺大學為孟加拉水災災民籌款 然後我望一望麻醉師 佢幫緊我載面罩 我就諗︰「佢好似孟加拉人！」 （笑聲） 就呢兩件事我諗︰ 「呢兩樣嘢有關係嘅」（笑聲） 然後我就冇知覺 佢哋成晚都幫我做手術 醫生輸咗大約 40 包血去保住我條命 醫生仲攞咗我 大約三份之一嘅腸、我嘅盲腸 我都唔知我有嘅器官 佢後嚟話畀我知 佢最後做嘅其中一件事 係幫我割咗闌尾 我覺得幾好 只係腸末端一嚿細嘢 （笑聲） 第二朝我醒返，麻醉藥消散 
佢之前交帶同事話畀佢知 我醒返就搵佢 佢之前仲估我只有百份之二嘅存活率 
所以當我醒嗰時，佢喺度 醒返就好似 跌穿結冰嘅湖面、墜入冰湖咁痛苦 
我全身都痛 除咗我隻腳嘅內弓 比其他地方冇咁痛之外 身體任何一部分都好痛 但係醫生捉住我嘅腳板 用大拇指按摩我嘅腳內弓 
我望佢 佢個樣好似同我講「見到你真好」 我當時嘗試記返發生咗乜嘢事 我嘗試諗返所有嘢 但係真係好痛 而佢話︰「我哋無同你剪頭髮， 因為我想你會好似辛普森大力士咁 從頭髮裏面得到力量， 而你會需要所有你攞到嘅力量。」 
嗰時候，我嘅頭髮長到條腰 亦都揸電單車，未婚，有一間酒吧 所以嗰時真係好唔一樣 （笑聲） 但係我用咗生命維持器三日 所有人都覺得 佢哋做咗咁多嘢，我唔會生存到 所以有三日 所有人都喺度一係等我死 一係等我屙屎 然後…（笑聲） 最後當我屙屎嘅時候 從手術嘅角度而言 就好似你已經跨越咗生同死嘅界線 然後…（笑聲） 嗰一日，醫生入嚟，拉開我張被 
佢同三四個人一齊 當佢做檢查嘅時候，嗰幾個人都睇住 佢睇到我無任何感染 佢哋烏低身，戳一戳，推一推 佢哋好似想講︰ 「無血腫，諸如此類。睇下啲顏色。」 佢哋之間喺度傾偈 我就似一部啱啱維修好 嘅私家車，可以行 而醫生好似想講︰ 「耶！我整好啦！」（笑聲） 呢幕真係開心嘅，佢哋之間擊掌 慶祝我手術有幾成功 （笑聲） 我仲有個未縫合嘅傷口 釘同所有嘅嘢 
然後，我出院之後 回憶同惡夢令我有段日子好痛苦 我返去搵嗰位醫生 我問佢我可以做乜嘢 
佢身為一個醫生，佢基本上咁樣講 「細路，我救咗你， 
你依家可以做你想做嘅事。 你要接受現實，繼續生活落去。 
好似我畀咗架新車你， 你卻喺度投訴揾唔到車位。 
出去啦，你做到最好就得㗎嘞。 
你仲活着。成件事就係咁。」 
然後我聽到乒乓聲，地鐵門閂緊 我下一個站先落車 於是我望住嗰兩個醫科生 我又諗「我要拉起件衫畀佢哋睇」 （笑聲） 然後我又諗 ︰ 「唔得，呢度係紐約地鐵， 我咁做會有其他後果。」（笑聲） 我諗佢哋都要上堂，所以我冇打擾佢哋 
我行出車箱，企喺月台 我將食指放喺 由臍帶造成嘅第一條疤痕 然後圍繞住佢 掃到由外科醫生做嘅最後一條疤痕 我諗呢個偶然 遇到喺街上攞住刀嘅古惑仔 帶我去到我嘅手術團隊 佢哋嘅訓練、佢哋嘅技巧 同埋逢凶化吉嘅運氣 
多謝 （掌聲） 多謝 嚟到呢裡真係好幸運。多謝 

今日我想跟大家講吓未來世紀兩個最大嘅社會趨勢 或者會係未來一萬年嘅事。 
但我想由我對浪漫愛情嘅研究講起 因為呢樣係我最近期嘅工作 
我同我啲同事將32個瘋狂地戀愛緊嘅人 放入一部大腦功能磁力共振掃描儀 
其中17個相戀緊嘅人，佢哋嘅愛有被對方接受 其餘15個人都係瘋狂地愛緊，但佢哋啱啱被人拋棄 
我想同你哋講呢件事先 然後再講我覺得愛情會點樣發展 
莎士比亞問「愛係乜嘢?」 
我認為，我們嘅祖先 - 我認為人類一直都喺度思索呢個問題 從他們在100萬年前，圍着營火而坐，觀看星際的時候開始 
我開始嘗試了解浪漫愛情係乜嘢 睇翻過去45年以來嘅研究 - 淨係關於心理學嘅研究 我發現當人墜入愛河嘅時候，以下一系列嘅事會發生 
首先發生嘅就是，我所講嘅 一個人開始產生我所講嘅「特殊意義」 
正如一位貨車司機曾經對我講 佢講：「世界有咗一個新嘅中心點，而呢個中心就係瑪麗安妮」 
蕭伯納嘅講法有啲唔同 
佢話：「愛情係高估咗一個女人同另一個女人之間嘅差別」 事實就係咁樣（眾笑) 
然後你淨係集中喺呢個人身上 
你可以列出你唔喜歡佢地乜嘢 但你可以將呢啲嘢放理一邊，淨係專注你自己所做嘅嘢 
正如喬叟講：「愛情係盲目嘅」 
為咗嘗試了解浪漫愛情 我決定翻讀世界各地嘅詩歌韻文 我想同你分享一段來自第八世紀中國嘅短詩 佢將一個專注地鍾情於一個女人嘅男人描述得淋漓盡致 
就好似當你瘋狂地愛上咗一個人 當你入到一個停車場嘅時候 嗰個人部車同停車場入面嘅其他車係唔同嘅 
就算係晚宴嘅時候，佢哋嘅酒杯都特別同宴會上其他人嘅酒杯唔同 
而喺呢一首詩入面，一個男人對一張竹蓆情有獨鍾 
呢首詩嘅作者係元稹，内容係 
「竹簟衬重茵，未忍都令卷 
忆昨初来日，看君自施展」 
他迷上咗嗰一張蓆 可能係因為佢大腦嘅多巴胺提升咗 就好似你同我一樣 
呢個人唔單只產生咗特別嘅意義 你會專注予他們 
你會誇大佢。而你會有強烈嘅能量 
正如一位波利尼西亞人講，「我想喺天上面跳」 
你可以成晚唔瞓。你可以行路到天亮 
事情進展順利嘅時候，你會覺得無比喜悅 但當遇到任何唔如意嘅事，你嘅情緒可以波動到絕望同可怕嘅程度 
你會變得好依賴呢個人 
正如一位喺紐約嘅商人對我講，佢話「佢鍾意乜，我就鍾意乜。」 
簡單。浪漫愛情是很簡單的。 
你嘅性佔有欲會變得好強 
你知道，如果你隨便同一個人上床 你不會介意佢同其他人上床 
但是，當你愛上一個人嘅時候 你對佢嘅性佔有欲會變得非常強烈 
從達爾文理論來講，我認為這一點是有意義嘅 
整個目的就係將兩人拉埋一齊 等佢地可以一齊開始照顧嬰兒 
但係，浪漫愛情嘅主要特徵係渴望 對某一個人產生嘅強烈渴望，唔單只喺性欲上，喺感情上都係 
你寧願 - 同但上床都唔錯 但你希望佢會打電話畀你，約你去街，等等 然後對你講，佢愛你 
另一個主要嘅特點係動力 
你大腦嘅摩打會開始郁，你想得到呢個人 
最後，但唔可以忽視嘅，愛係一種痴迷 
當我將嗰啲人放入磁力共振掃描儀之前 我會問佢地各種問題 
但係，最重要嗰個問題是一樣嘅 
呢個問題係：「一日一夜之中，百分之幾嘅時間你會諗住呢個人？」 
佢地眞係會講「成日。成晚。我無辦法唔去諗佢。」 
然後，最後一個問題，我會問佢地 -- 我每次都要為呢個問題作好心理準備 因為我唔係心理學家 
喺工作上，我唔會接觸到受過創傷嘅人 
而我最後嗰個問題每次都係一樣 
我會問「你會唔會為佢而死呀？」 
而事實上，呢啲人會答「會！」 
就好像我問佢地可唔可以遞啲鹽過來 
真係好得人驚 
所以，我哋掃描佢哋嘅大腦，畀佢哋睇吓佢哋情人嘅相片，然後畀佢哋睇一張沒乜特別嘅相片 仲有畀一啲令佢哋分心嘅任務 咁我哋就可以發現 - 睇住同一個腦袋，當佢興奮嘅狀態 
同當佢靜止嘅狀態 
我哋發現喺多個大腦區域都有活動 事實上，最重要嘅就係其中一個大腦區域 
呢個大腦區域受到可卡因刺激時會活躍起來 
事實上就係咁樣 
我開始明白，浪漫愛情并唔係一種情感 
我一直認為佢係一系列嘅情緒 從極高至極低 
但實際上，佢係一個驅動器。佢來自於意念中嘅摩打 
意念中希望嗰一部分，意念中渴望嗰一部分。 
呢種意念 - 就好似 當你伸手去攞嗰一塊朱古力 當你想升職嘅時侯 
大腦入面嘅摩打，係一個驅動器 
而事實上，我覺得佢比性慾更強烈 
你諗吓，如果你要求一個人同你上床，然後佢話「唔好啦，多謝」 你一定不會因為咁而自殺或者陷入抑鬱症 
但係，世界各地，肯定有好多被愛拒絕嘅人都甘心為佢而死 
人為愛而生。為愛殺人。為愛而死。 
佢哋有歌曲，詩歌，小說，雕塑，繪畫，神話，傳說。 
喺超過175個社會裹面，都有呢樣強大嘅大腦系統留低嘅證據 
我認為呢個係地球上最勁嘅大腦系統 佢同時產生無比喜悅同無比悲痛 
我認為，佢係三個之中嘅一個 基本上經交配同繁殖演變出來嘅大腦系統， 
第一係性慾，追求滿足性嘅欲望 
W.H.奧登叫佢做「頂唔順嘅神經癢」 而事實上就係咁 
佢一直煩住你一啲啲，就好似肚餓咁 
第二個大腦系統係浪漫嘅愛情 嗰種歡欣鼓舞，痴迷嘅熱戀 
第三個大腦系統係依戀感 你可以喺老伴身邊感受到嘅平靜同安全 
我認為性慾嘅進化係為咗帶你走來 去搵一系列嘅伴侶 
你知道，當你開車嗰陣時你可以感受到 
注意力唔使特別用喺任何人身上 
我覺得愛情係進化出來嘅，令你能夠集中交配嘅精力 任何時間都只係响一個人身上 以節省交配時間同精力 
而我認為，依戀感，第三個大腦系統 進化來使你能夠容忍呢個人（眾笑） 等你們有至少足夠時間一齊養大一個細路 
以此序言，我想討論兩個最深長嘅社會趨勢 
過往一萬年- 至少係過去25年 - 對呢三個不同嘅大腦系統會有一定嘅影響 對一個伴侶嘅性慾望，愛情同依戀感 
首先係婦女工作，進入勞動市場 
我從聯合國人口年鑑中查看咗150 或130個社會 
喺世界各地，130個國家，其中有129個，婦女唔單只進入就業市場 -- 雖然有時係非常，非常緩慢地，但佢地都進入緊就業市場 -- 而男女之間喺經濟實力，衛生同教育方面 嘅差距慢慢咁縮細 
好慢咁縮細 
每一個趨勢 - 喺呢個星球上，都有一個反趨勢 
我地都知道佢地嘅存在，然而 - 正如阿拉伯古語 阿拉伯人話「狗可以吠，但車隊仍會向前行」 
而事實上，呢隊車隊向緊前行 
婦女重返就業市場 
我話重返就業市場，因為呢樣並唔係新事 
幾百萬年以來，喺非洲嘅草原上 婦女為工作而通勤，收集佢地嘅蔬菜 
佢地帶百分之六十至八十嘅晚餐返屋企 
雙收入家庭係當時嘅標準 
經濟上，社會上同性權力上，當時婦女嘅力量同男人不相百仲 
總之，我地就好似返番去以前 
然後，對婦女來講，最弊嘅發明就係犁 
隨著人開始用犁耕作後，男人喺角色變得非常強大 
婦女失去咗佢地以往採集者嘅任務 但隨着工業革命同後工業革命 佢地返回就業市場 
簡言之，佢地重新得到佢地喺100萬年前擁有嘅地位 一萬年前，十萬年前。 
我地依家睇嘅係人類歷史上一個最顯著嘅傳統 
而佢係會產生影響嘅 
我通常會用成個講議講婦女喺商界嘅影響 
我今日只會略略講一下，然後再講性同愛 
性別上嘅差異有好多 認為男人跟女人是相同嘅人大慨從來未試過帶大一個男孩同一個女孩吧 
我唔知道佢地點解認為男人因女人都是一樣嘅 
我地有好多共通點，但喺很多方面 我地無共通點 
我地係 - 引用泰德休斯嘅話 「我認為，我地係專登生成咁樣嘅 - 我地就好似兩隻腳。我地需要對方先至可以前進」 
但係，我地無進化到個大腦一樣 
我地從大腦中發現越來越多性別上嘅差異 
我只舉幾個例子，然後就講性與愛。 
其中之一是女人嘅口頭表達能力。女人好講得。 
女人有迅速地選擇合適嘅詞語同基本發音嘅能力，而呢個能力 係會隨着雌激素水平上升而題升，喺月經週期嘅中段達到高峰 但即使喺月經期間，佢地嘅語言能力都仲係比一般男人強 
女人十分「講得」 數百萬年來佢地一直都係咁;文字係婦女嘅工具 
佢地將嬰兒放喺面前 哄佢，譴責佢，教佢講嘢 
而事實上，佢地成為緊一股非常強大嘅力量 
即使喺印度同日本呢啲國家 儘管婦女未能迅速地進入正規就業市場 佢地好多時投身新聞界 
我認為電視就好似全球性嘅營火 
我地圍着佢坐，佢塑造着我地嘅思想 
幾乎每次，當我電視上嘅時候，打電話俾我嘅制片人都係女人 同我地談判演講內容嘅總係一個女人 
事實上，索爾仁尼琴曾經講過 「有一個好嘅筆者就係有另一個政府」 
今日，美國百分之五十四嘅作家係女人。 
呢樣係女性許多，許多特色之其一 佢地可以將呢個能力帶入就業市場 
佢地有令人難以置信嘅人際技巧，談判技巧 
佢地好有想像力 
我地依家知道想像力同長期規劃能力嘅大腦電路系統 
佢地往往係網絡思想家 
由於女性嘅大腦部分比男人嘅連接得更好 當女人思考時，佢地往往會收集更多嘅數據 將佢地放入複雜嘅模式，睇到更多選擇同結果 
佢地往往着重於關聯性嘅，整體嘅思想家，我所稱之為嘅網絡思想家 
男性嘅傾向係 - 普遍來講 - 往往拋開佢地認為無關嘅 淨係專注於佢地做緊嘅嘢，並用一步一步嘅思維模式運作 
呢兩種都是非常好嘅思維方式 
我地需要有呢兩種思維方式先可以成功 
事實上，世上嘅男天才比女嘅多 
但世上嘅男白痴就更多（眾笑） 
當男性大腦運作良好嘅時候，佢可運作得非常好。 
我確實認為我地建立緊一個合作性嘅社會 喺呢個社會入面，越來越多人會理解男性同女性嘅才能 而被重視同使用 
但事實上，婦女進入就業市場正產生緊巨大嘅影響 喺性，感情同家庭生活方面 
最重要嘅係，女性正開始表達佢地嘅性特性 
我總覺得驚訝，當人哋同我講： 「男人點解咁鍾意去滾呢?」 
我會講：「你點解覺得男人去滾多過女人呢？」 
「哦，總之男人就係鍾意去滾多啲！」 我會講，「咁你認為呢啲男人會同咩人上床呀？」 
基本嘅數學！（眾笑） 
總之。 
喺西方世界裡面，細路女開始 - 女性較早有性行為，而且有更多嘅性伴侶 對佢地有過嘅伴侶比較少後悔 晚婚，少生細路，會離開唔愉快嘅婚姻，去得到更好嘅婚姻 
我地睇到女性嘅性表達加強 
而事實上，我地再次邁向嘅性表現 可能就好似我地一百萬年前喺非洲嘅草原見過嘅 因為呢種性表現就好似我哋 今日喺狩獵同採集性嘅社會裡面可以睇看到嘅 
我地有番古老嘅平等形式婚姻 
啲人依家話，二十一世紀 會係佢地所講嘅「對稱婚姻」嘅世紀 或者「純粹婚姻」，或者「伴侶婚姻」 
呢樣係一個平等夥伴之間嘅婚姻 返番去一個配合古代人類精神嘅模式 
我地亦都見到浪漫愛情嘅興起 
百分之91嘅美國女性，同百分之86嘅美國男人 不會同一個合符嗮佢地要求嘅人結婚 除非佢愛嗰個人 
世界各地嘅人，喺37個社會嘅研究 希望會愛佢地嘅結婚對象 
事實上，盲婚啞嫁嘅包辦婚姻正漸漸没落 
我甚至認為婚姻可能會變得更加穩定 因為世界上第二大嘅趨勢 
第一個係婦女進入就業市場 第二個係世界人口老齡化 
人地依家話，喺美國， 到85歲都仲係算係中年 
因為就算係呢個最高嘅年齡組別，76至85歲 -- 差唔多百分之四十嘅人身體冇乜問題 
所以，我哋睇到中年嘅延長 
我查過 - 為我嘅一本書，我查過58個社會離婚嘅數據 
我發現，你年紀越大，離婚嘅可能性就越低 
因此，美國依家嘅離婚率穩定 實際上開始跌 
可能仲會再跌低啲 
我甚至覺得，隨著偉哥，雌激素補充，髖關節置換 同埋難以置信地有趣嘅女人 --女人從來未試過好似佢地依家咁有趣 
喺呢個星球，女人從來未試過好似依家咁高教育，咁有味道，咁能幹 所以，我眞係認為，如果喺人類進化史上 
我們有機會搞好婚姻，依家就係時候 
但係，有啲嘢都幾複雜 
呢三個大腦系統：性慾，浪漫愛情同依戀 唔一定成日都可以一齊 但佢地係可以兼容嘅 
所以隨便嘅性交並唔係咁隨便嘅 
隨着性高潮，你大腦會產生多巴胺 
多巴胺關聯到浪漫愛情 所以你可以愛上一個隨便性交嘅伴侶 有咗性高潮，你會產生大量嘅催產素同加壓素 
使你聯系到依戀感 
因為咁，你可以感受到同另一個人嘅宇宙結合 當你同佢造完愛之後 
但呢三個大腦系統：性慾，浪漫愛情同依戀 並唔一定係彼此相連嘅 
你可以對你嘅長期伴侶有深厚感情同依戀 同時可以對另一個人有強烈嘅浪漫愛情感覺 同時又可對其他人有性慾 
總之，同一時間我哋能夠愛多過一個人 
事實上，當你夜晚瞓喺床上面 你嘅感覺可以從對一個人深厚的依附轉到 對另一個人嘅浪漫愛意 
就好像喺你個腦袋裏面開緊一個委員會會議 正當你試圖決定點做 
所以坦白講，我唔認為，我哋呢樣生物，注定係快樂嘅 人類呢樣動物係為繁殖而生嘅 
我認為，我哋揾到嘅幸福係要靠我哋自己去創造嘅 
不過，我認為我哋可以建立良好嘅關係 
因此，我想總結兩件事 我想以憂慮來總結 
我有一個憂慮 - 同一個美好嘅故事 
我擔心嘅係對抗抑鬱嘅藥物 
每年喺美國有超過一億張抗抑鬱藥嘅處方被派發 
而呢啲藥物變得通用 
佢地滲透世界各地 
我認識一個使用呢啲抗抑鬱藥嘅女仔，增強五羥色胺嘅藥 從佢13歲開始，佢一直使用再攝取抑製劑 - 加強羥色胺嘅抗抑鬱藥 
佢依家23歲。佢從13歲開始就一直使用呢啲藥物 
我唔反對人哋短期性地使用呢啲藥物 當佢哋經歷緊非常可怕嘅事情 
當佢地想自殺或殺死人哋嘅時候 
我會推薦佢地用呢啲藥物 
但係，喺美國越來越多人長期服用呢啲藥物 事實上，呢啲藥物嘅作用係提高羥色胺嘅水平 
提高咗羥色胺嘅水平，多巴胺會被抑制 
大家都知道 
多巴胺係聯系着浪漫愛情嘅 
抗抑鬱藥唔單只抑制多巴胺，佢仲會會埋沒性慾 
當你埋沒咗性慾，你亦埋沒咗性高潮 
當你埋沒咗高潮，你亦埋沒咗嗰堆聯系着依戀感嘅化學物 
大腦入面嘅嘢係連接住嘅 
當你篡改大腦其中一個系統嘅時候 你會整到另一個系統 
我只係簡單地講，冇愛嘅世界是一個枯燥嘅地方 
所以，依家 - （掌聲） - 謝謝你。 我想用一個小故事去結束。然後，一個意見。 
我花咗30年去學習浪漫愛情，性同依戀 
我係雙胞胎，我對點解我地都係一樣而感興趣 
點解你同我都咁相似，點解伊拉克人同日本人 澳洲原住民同喺亞馬遜河嘅人都咁相似 
大約一年前，一個網絡交友服務嘅綱站，Match.com，來揾我 問我可唔可以幫佢哋設計一個新嘅交友網站 
我話:「我對人物個性咩都唔識。你知道嗎？」 
「我唔知呀。你真係認為我係合適嘅人選？」 
佢地話：「係」 我開始諗點解你會愛上呢個人，而唔係嗰個人 
呢樣就係我當前嘅項目，係我下一本書嘅題材 
有各種原因令你愛上一個人，而唔係其他人 
時間非常重要。距離嘅遠近亦係重要 
神秘感係重要嘅。你愛上嘅人係要有點神秘感嘅 
部分原因係神秘感可提升係大腦中嘅多巴胺 可能將你推入戀愛嘅門檻 
你愛上嘅人會吻合你嘅「愛圖」 係你由童年時，無意識地建立嘅特性清單 
我亦認為你變得 被某啲人吸引，其實是因為你們有互相配合嘅大腦系統 
而呢樣正係我依家想講嘅 
但我想同你講一個故事 - 去描述 
我一直喺度講愛嘅生物學源頭 
我都想同你講一啲關於愛嘅文化 佢嘅魔力 
呢個故事係由人哋講我知嘅，而佢又係聽另一個人講嘅 可能係真人真事 佢係個研究生 - 係我喺羅格斯大學嘅兩位同事 - 
阿倫係喺石溪嘅紐約州立大學 
喺我哋將人放入磁力共振掃描儀嘅地方 
呢位研究生瘋狂地愛上咗另一個研究生 但係佢(女)並唔愛佢(男) 
有一次但佢地去咗北京開會 佢從我哋嘅研究上知道，如果你同一個人去做一啲新奇嘅事 
你可以提升喺大腦中嘅多巴胺 或者能夠觸發大腦系統感到浪漫愛情 （眾笑） 
所以，佢決定試驗一下呢個科學理論 佢邀請呢位姑娘去同佢一齊坐人力車 
果然 - 我從來未坐過 聽講佢哋從巴士同貨車之間穿插 好瘋狂，好嘈，好令人興奮 
佢估計，今次實可以提升多巴胺 令佢愛上佢 
佢地出發啦，途中佢(女)猛咁尖叫又攬住佢(男) 一路笑住度過咗一段美好嘅時間 
一個鐘頭後，當佢哋落人力車嘅時候 佢(女)舉高雙手話：「好正呀!」 
「嗰個車伕眞靚仔！」 
（眾笑）（鼓掌） 愛嘅魔力! 
不過，去總結，我想講，幾百萬年前，我哋進化咗三個基本驅動器 性慾，浪漫愛情同對長期伴侶嘅依戀 呢啲電路巳深深地嵌入咗人類大腦入面 
只要我哋呢樣物種生存落去，佢地都會生存落去 正如莎士比亞所謂嘅「這凡人的盤繞」 
多謝。 （鼓掌） 

好高興可以响呢度 同大家分享我嘅心路歷程 同埋講下呢張輪椅帶畀我嘅自由 
十六年前我開始坐輪椅 一場大病令我唔可以 好似以前咁接觸世界 
當我開始坐輪椅 佢帶畀我全新嘅自由 
我曾經以為 病後傷殘，下半世一定唔好過 
但呢張輪椅就好似一件神奇玩具 
令我可以出返去吹風 
而且，可以出到街真係好爽！ 
雖然重獲自由，我真係好開心 但街外人對我嘅態度就完全唔同晒 
佢哋好似當我透明 就好似我著咗件隱形斗篷咁 
佢哋帶住一份成見嚟睇我 覺得我坐輪椅就一定會係點點點 
當我問「一提起輪椅 你哋會諗起乜嘢？」 佢哋會話「局限」、「恐慌」 「可憐」、「無自由」 
我發現我都受到呢啲成見影響 亦令我從根本對自己嘅睇法唔同咗 
感覺自己有一部份唔再係自己咁 
我再唔係由自己嘅觀點出發去審視自己 而係受其他人對我嘅睇法影響 
於是我覺得咁唔掂 我要活出自己嘅故事 我要重新演繹，定義自我 [ （投影片）尋找自我： 喺活出自己嘅故事時， 
我哋學識認真看待 寫自己生命的一字一句。 —— Davis 2009， TEDx 女性中發表 ] 我開始做一啲作品 旨在向大家傳遞 我坐輪椅嘅嗰份內心喜悅同自由 我叫佢做能量椅 因為可以同個世界摙過 
我將我內心嘅感受盡量傳遞出嚟 透過破格嘅攝影 去改變當初我開始坐輪椅時 對自己嘅成見 
張輪椅變咗一件我可以又寫又畫嘅嘢 
當我開始為自己留下快樂同自由嘅印記 外界對我嘅作品有反應，令我好雀躍 
呢啲作品好似打開咗新嘅視野 引領藝術轉型 
藝術創作可以重塑一個人嘅自我觀感 同時改變固有睇法，改變成見 
當我 2005 年開始坐輪椅潛水 我發現水肺潛水裝置同輪椅 都一樣畀到你水底嘅自由 可以話水肺潛水帶畀人嘅印象 係充滿刺激同歷奇 而且同輪椅畀人嘅印象完全唔同 
我心諗：唔知兩件事擺埋一齊會點呢？ （笑聲、掌聲） 最終我哋真係做咗部潛水輪椅 而且响過去七年 佢帶我體驗咗非一般嘅水底旅行 
為咗令你哋明白我講嘅經歷 我想同大家分享呢件法寶 帶畀我嘅其中一段體驗 同埋佢帶咗我去嘅世界有幾咁精彩 
（音樂） （掌聲） 呢個係我呢世人至今最精彩嘅體驗 以前種種都無得比 
我基本上可以自由咁郁動 360 度通行無阻 體驗至高無上嘅快樂同自由 
至於令我喜出望外，妙不可言嘅係 其他人似乎都可以感同身受 
佢哋對眼當堂發晒光 又話：「我都想要要部咁嘅嘢！」 又有話：「如果你連潛水做得到， 我冇嘢唔可以做唔到！」 
我覺得，因為嗰一刻 佢哋睇緊一件嘢係佢哋前所未見 或者超乎佢哋想像 打破晒佢哋對輪椅嘅觀感 以致令佢哋重新看待輪椅 
我同時覺得 潛水輪椅想法出現嘅嗰一刻 將自由嘅呢一份情懷感染到其他人 
呢件事話畀我哋聽 普通人都睇得到差異嘅價值 同箇中嘅快樂 當我哋唔係著眼於損傷或者局限 而係用新視野、新角度去睇 我哋就會發現力量同喜悅 
輪椅係一部轉化器 
我而家叫呢部潛水輪椅做「變身器」 係因為佢令我踏入全新嘅生命 揭開人生新一頁，對自我有新嘅覺悟 
因為之前無人見過潛水輪椅係點 所以潛水輪椅面世 象徵著新睇法、新認知 而家呢種睇法都响大家心中紮實 
所以你哋都係作品嘅一部份喇！ 
（掌聲） 

嗰日係五月一個星期六嘅下晝 我突然意識到聽日就係母親節 而我仲未準備禮物俾我媽咪 所以我開始諗 我要送佢乜嘢做母親節禮物呢? 
我諗點解唔利用我同我嘅研究小組 喺麻省理工媒體實驗室開發嘅軟件 Scratch 嚟做張有互動嘅母親節卡俾佢呢? 
我哋整咗呢個軟件 令人可以輕鬆創作佢哋自己 有互動功能嘅故事、遊戲或者動畫 而且同人分享佢哋嘅創作 
於是我諗或者呢個係一個好機會 利用 Scratch 去整一張互動嘅卡俾我媽咪 
喺我做母親節卡之前 我諗我可以先睇睇 Scratch 個網站 
過去幾年，世界各地八歲以上嘅小朋友 分享咗佢哋嘅作品 所以我諗喺呢三百萬件作品裏邊 會唔會有人上載咗母親節卡呢 
所以我就喺搜尋嗰度打「母親節」 我又驚訝又開心睇到 成頁有好多好多嘅母親節卡 好多卡都係由一啲 好似我噉鍾意拖著做嘅人 喺 24 小時之內上載嘅 
當我開始睇呢啲作品 （音樂） 我睇到一張特寫小貓 同小貓媽咪一齊嘅卡片 卡中嘅小貓祝媽咪母親節快樂 
作者仲非常貼心噉 為佢自己母親整咗一個重播按鈕 
另一個係互動作品 當你將滑鼠移到 「母親節快樂」嘅字上面時 會出現一句特別嘅母親節嘅祝福句子 
(音樂) 而喺呢件作品 創作者講述佢自己 點樣用谷歌搵出母親節係幾時 
(打字聲) 而當佢知道母親節係幾時嗰陣 佢立即送出特別嘅母親節祝福 去表達佢有幾愛佢媽媽 
我真係好鍾意 睇呢啲作品、同呢啲作品互動 
事實上，由於我太鍾意呢啲作品 原本諗著親手整張 但後來就直接將十幾個作品嘅連結 發送俾我媽咪 （笑聲） 而其實，佢嘅反應就係我想要嘅 
佢回覆我話 「我非常為我嘅仔仔感到驕傲 佢能夠整到噉嘅軟件 令小朋友可以整母親節卡 送俾佢哋嘅媽媽。」 
所以見到我媽咪好高興，我都好開心 但事實上我仲有一個更開心嘅原因 
我開心係因為呢啲小朋友能夠按照 我哋希望見到嘅用法去用 Scratch 
當佢哋製作互動母親節卡嘅時候 你可以睇到佢哋真係 愈嚟愈對新科技純熟 
噉純熟係咩呢? 
我係指佢哋可以開始表達佢哋自己 開始表達佢哋嘅諗法 
當你開始對一種語言純熟嘅時候 意味著你可以喺你嘅日記上面寫嘢 或者話講笑話俾人哋聴 或者寫封信俾朋友 
新科技都係同樣道理 
透過書寫或者創作呢啲互動嘅母親節卡 呢啲小朋友會俾人睇到 佢哋對呢啲新科技有幾純熟 
你或者對呢樣嘢唔覺得驚訝 因為好多時人都會覺得 現今年輕人可以用科技做各式各樣嘅嘢 
我嘅意思係 我哋都聽過年輕人被稱為「數碼原生代」 
某種程度上 我認為呢個用詞係有點問題嘅 
但我就唔太肯定 我哋應唔應該將年輕人視作數碼原生代 
當你真係去睇呢樣嘢 年輕人花大部分時間喺新科技嗰度 究竟係點嘅一回事呢? 
你經常見到嘅情況會係噉樣 或者噉樣 可以肯定嘅係年輕人對於上網 上網聊天、發短訊同打機 都好自在、好熟 
但呢啲並唔會真係令你純熟 
今日嘅年輕人對於新科技嘅互動 好有經驗同埋好熟識 但對於利用新科技去創作同表達嘅人 就少得多 
即係話佢哋識得用新科技去睇嘢 但唔識得用新科技去寫嘢一樣 
而我就真係好想知道 點樣能夠令年輕人對科技更純熟 令佢哋能夠用新科技去創作 
即係話佢哋能夠 寫自己嘅電腦程式，或者寫編碼 
於是，有趣地，人就開始認清 學習寫編碼嘅重要性 
你知道近幾年有幾百個新機構同新網站 幫助年輕人學習編寫編碼 
你見到網上有類似 Codeacademy 噉樣嘅地方 有類似 CoderDojo 一樣嘅活動 又有似 Girls Who Code 或者 Black Girls Code 呢一類嘅網站 
每一個人似乎都開始參與其中 
你知道嗎，就喺年初 踏入新一年嗰陣 紐約市長彭博為佢自己定下咗新年目標 就係要喺 2012 年學識寫編碼 
幾個月後，愛沙尼亞政府決定 全國一年級學生都要學寫編碼 
呢樣嘢喺英國激發咗一場辯論 
係咪要俾全部小朋友學寫編碼 
宜家，你哋部分人，聽到呢個提議時 或者會覺得有啲奇怪 做乜每個人都要學寫編碼 
當大部分人聽到編碼，佢哋會諗起 只有少數人會做嘅嘢 呢個就係佢哋對編碼嘅印象 
事實上，假如程式真係噉嘅樣 只會有好少人 就係嗰啲 有特別嘅數學技能同科技背景嘅人 至會寫編碼 
但寫編碼唔需要噉樣 
就等我俾你睇下Scratch 裏邊嘅編碼 係點樣啦 
喺 Scratch 裏面寫編碼 就好似砌積木噉 
喺呢個情況下 你移動一舊積木 將佢同其他積木堆埋一齊 嗰堆積木就會控制 你嘅遊戲或者故事裏邊唔同角色嘅行為 呢個例子裏面就係要控制一條大魚 
當你整咗個程式之後 你可以點選「分享」 然後你就可以將你個程式同其他人分享 人哋就可以用到你嘅程式 而且可以對個程式做修改 
當然，整一個同魚有關嘅遊戲並唔係 Scratch 唯一可以做嘅嘢 
喺 Scratch 網站度幾百萬嘅項目裏面 由動畫故事 到學校科學專題研究 動漫劇集 虛擬建築工具箱 經典電玩遊戲嘅重新製作 民意調查 三角幾何學教學 互動藝術作品都應有盡有 當然仲有互動嘅母親節賀卡 
所以我認為啲人可以透過呢個軟件 用好多唔用嘅方式表達自己嘅心意 仲有記低同埋分享俾全世界知 佢哋嘅諗法 
而且，佢唔止剩係喺電腦螢幕裏面 
你可以寫一啲 可以同你周圍現實世界互動嘅編碼 
呢裏有一個嚟自香港嘅例子 呢啲小朋友做咗一個遊戲 佢哋整咗一個實體介面裝置 個裝置有一個光感應器 呢個感應器會感應塊板上面嘅窿 當佢哋郁把鋸時 個感應器可以探測到個窿 從而控制螢幕上嘅一把虛擬嘅鋸去鋸樹 
至於我哋，我哋會繼續搵新嘅方式 將現實世界同虛擬世界帶到黎 去連接我哋嘅世界 
呢個係 Scratch 嘅新版本 將會喺幾個月之內發佈 我哋希望再次帶俾你新方向 
舉個例 
有個程式需要用到網絡攝影機 
當我移動我隻手 我可以戳穿氣球或者郁一條蟲 
呢樣有啲似微軟嘅 Kinect 裝置 你可以用唔同姿勢同裏面嘅世界互動 
但除咗玩其他人嘅遊戲 你可以自己寫遊戲 如果你見到人哋嘅遊戲 你只需要講「查看裏邊」 你就可以睇到嗰堆控制遊戲嘅積木 
呢舊新積木顯示影像動作嘅幅度 如果有大動作 佢就會指示個氣球爆開 
呢樣嘢用同一方式 利用相機收集資料輸入到 Scratch 你亦可以用咪 
呢個係一個利用咪創作嘅例子 
你哋都可以用你哋嘅聲音控制呢個遊戲 
(蟋蟀叫聲) (大嗌) (咀嚼聲) (笑聲) (呼叫) (蝙蝠跌落聲) （掌聲） 當小朋友哋喺度創作呢啲項目嘅時候 佢哋係學梗寫編碼 但更重要嘅係 佢哋係從寫編碼中學習 
因為喺學習寫編碼嘅過程中 佢哋學到其他好多嘢 得到好多學習嘅新機會 
同樣地 閱讀同寫作嘅比喻喺呢度可以用到 
當你學習閱讀同寫作嘅時候 佢提供你學習其他更多事物嘅機會 
當你學習閱讀嘅時候 你同時係透過閱讀去學習 
寫編碼都係一樣 
當你學寫編碼嘅時候 你會學到其他嘢 
有啲你可以學嘅嘢係睇得到嘅 
譬如你會知道電腦點樣運作 
但呢樣只係第一樣 
當你學寫編碼 佢為你打開學習其他好多嘢嘅大門 
等我舉個例 
呢度有另一個項目 我第一次見到佢 係當我參觀一間電腦俱樂部嘅時候 
呢啲係我哋協助成立嘅課後學習中心 幫助嚟自低收入社群嘅青年 學習點樣利用新科技創意噉表達自己 
幾年前當我去其中一個俱樂部時 我見到一個十三歲嘅男仔 用梗我哋嘅 Scratch 軟件 去寫一個類似呢個嘅遊戲 對於自己嘅遊戲 佢非常開心同自豪 但佢想做更加多 
佢想個遊戲可以計到分 
佢個遊戲係玩大魚食細魚 佢希望可以做到計分 令每一次大魚食小魚嘅時候 分數會增加同埋記低落嚟 但佢唔識得整 
所以我就話俾佢知點整 
喺 Scratch 裏面 你可以建立一樣嘢叫「變量」 
我會叫佢做「分數」 
跟著個軟件會幫你建立幾個新積木 並且會建立一個細嘅計分板 記錄分數 當我每次點擊「更新分數」嘅時候 
分數就會增加 於是我話咗呢樣嘢俾呢名俱樂部會員知 就叫佢做域他 當域他見到 呢個積木可以幫佢增加分數時 佢即刻知道點做 
佢將個積木擺喺佢嘅程式入面 就擺喺大魚食小魚嗰部分 
於是，每次當大魚食小魚 佢都可以令到個分數增加 每次增加一分 
個計分仲係正常運作 
佢見到噉樣，佢非常之興奮 佢伸隻手過嚟 同我講: 「唔該，唔該，唔該」 
呢個時候我諗 學校裡面嘅老師有幾多時會 因為教咗學生「變量」呢樣嘢 而有學生唔該佢哋呢? (笑聲) 呢樣好少喺喺課室發生 噉係因為喺大部分嘅課室 當小朋友學習變量嗰陣 佢哋唔知道佢哋學呢樣嘢嘅原因 
佢哋冇應用嘅機會 
當你喺 Scratch 學習類似概念時 你可以透過一種 有意義、可以推動到你嘅方式學習 令你明白學習變量嘅原因 我哋見到小朋友更深入 更好地學習呢樣嘢 
我肯定域他佢喺學校有學過變量 只係因為佢冇上堂冇留心啫 
宜家，佢終於有一個學習變量嘅原因 
所以當你學編碼 並透過編碼去學習 你就係有意義噉去學習 而呢個就係最好嘅學習方法 
所以當好似域他噉嘅小朋友 整梗佢哋嘅項目嗰陣 佢哋係學梗好似變量呢啲重要嘅概念 但呢個只係第一樣嘢 
當域他做梗呢個項目 寫梗啲程式碼嘅時候 佢係學梗設計嘅過程 點樣將一個諗法 變成一個完整、可以運作嘅軟件 就好似你睇到佢噉 
所以佢喺度學梗好多 唔同嘅、核心嘅設計原理 學點樣測試新諗法 學點樣將複雜諗法拆做細小嘅嘢 點樣同其他人做項目 點樣喺出錯嗰陣，搵出同糾正錯誤 就算當事情唔係咁如意 面對挫折嘅時候 點樣堅持不懈 
呢啲都係重要嘅技能 唔係剩係同編碼有關 
佢哋都同所有唔同嘅活動有關 
冇人知道域他長大之會唔會 成為一個程式員 或者專業計算機科學家? 
可能唔太可能啦 唔理佢將來會做乜 佢呢啲學返嚟嘅設計技能 仍然都會用得著 
不管佢將來係唔係 會成為一個市場推廣經理 工程師，或者社區組織者 呢啲概念對於每一個人嚟講都好有用 
再一次 用語言呢個比喻去諗呢件事係有用嘅 
當你可以流暢噉閱讀同寫作時 唔代表你會做一個專業嘅作家 
好少人會成為專業作家 
但對所有人嚟講 學習閱讀同寫作係有用嘅 
呢個同寫編碼係同一道理 
大部分人喺長大之後唔會成為 專業計算機科學家或者程式員 但創意思維、有系統嘅推論、同人合作 呢啲喺 Scratch 寫編碼嗰陣 發展出嚟嘅技能 喺任何職業都可以用到 
唔剩止你份工 
寫編碼可以 令你喺平日生活裏邊 表達你嘅諗法同情感 
就俾我再講多一個例子嚟到結束 
呢個例子係關於 我將母親節卡發比媽咪之後 佢決定要學習用 Scratch 
於是佢喺我嘅生日嗰時整咗呢個項目 發咗張 Scratch 生日卡俾我 
雖然宜家呢個作品唔會贏到設計獎 而且你可以坐係度好肯定 我 83 歲嘅媽媽 唔係為咗受訓成為專業程式員 
或者計算機科學家 但做呢個項目令到佢 可以連繫著佢關心嘅人 同埋令佢繼續學習新嘢 令佢繼續用佢嘅創意 令佢發展新嘅方式去表達自己 
所以，當我哋留意 我哋可以見到 彭博喺度學梗寫編碼電腦程式 所有愛沙尼亞嘅小朋友都喺度學梗編碼 甚至連我阿媽都喺度學編碼 你唔覺得你係時候學寫編碼嗎? 
如果你有興趣試下 我會鼓勵你上 Scratch 網站 
scratch.mit.edu 跟著試下寫編碼 
多謝哂 (掌聲) 

願平安與各位同在！ 
歡迎大家蒞臨多哈 
我宜家嘅工作係負責卡塔爾嘅食品安全 
但喺未來兩年 我要幫手規劃一個大項目 同埋喺之後嗰十年執行項目 當然有好多同事兼埋一齊做啦 
但首先，我想同大家 分享一個我自己嘅故仔 呢個故仔發生喺大家身處嘅呢個國家 
在座嘅大多數今日都應該食過三餐 或者喺活動之後仲會食 
但係，二十世紀四十年代嘅 卡塔爾是乜嘢樣嘅呢？ 
大概有 11,000 人口 
冇水、冇能源 冇石油、冇汽車…乜都冇 
喺度生活嘅大多數人 一係喺海邊村莊打魚為生 一係周圍遊牧揾水源 
宜家大家所見嘅迷人景緻喺當時仲未有 
多哈、迪拜、阿布扎比、科威特 或者利雅得以前都係好落後 
之所以落後唔係因為人哋發展唔到城市 
而係事關資源貧乏 
眾所週知，當時嘅人均壽命短 
大多數人嘅壽命都係得 50 歲 
隨著時間發展，石油時代蒞臨嘞 
1939 年，當時嘅人首次喺中東發現石油 
但遺憾嘅係，直到二戰之前 石油仲未得到全面嘅商業開採 
咁，石油到底起到幾大作用？ 
正如各位所見 佢改變咗呢個國家嘅面貌 
佢亦令喺沙漠揾水源同食物嘅 遊牧民族移居到城市 
大家可能會覺得奇︰ 我屋企人嘅口音不盡相同 
我嘅母親同我嘅父親嘅口音有好大分別 那怕喺呢個人口 30 萬嘅國家 
就已經有五六種唔同口音 
有人會問點解？ 
査實係事關我哋住得好零散 
畢竟資源唔集中 我哋冇可能咁集中居住 
但當資源，即係石油，豐富嘅時候 我哋就開始發展先進技術 並因應發展所需，將人集中起嚟 
住喺唔同地方嘅人開始瞭解對方 
於是乎發現大家嘅口音好唔相同 
以上就係石油時代嘅情況 
宜家我哋嚟關注今日 
呢個就係今時今日嘅多哈 
今日嘅人口有幾多？ 
經已係 170 萬人嘅大城市 
但發展所花嘅時間卻少過 60 年 
過去五年經濟平均增長 15% 
壽命預期提升至 78 歲 
人均用水量上到去 430 升 
人均用水量達到世界高水平 
由水資源極其匱乏 到用水量達到世最高水平 
我唔知係咪因為過往啲人太缺水所致 
之不過呢個故仔最盞鬼係乜嘢呢？ 
最盞鬼係過去五年係冇水嘅情況下 我哋仍然能夠保持 15% 經濟增長 
呢個簡直係傳奇 係從未喺歷史出現過嘅 
歷史上，冇水源嘅城市都會被廢棄 
但係喺多哈，啲人卻改寫歷史 
城市唔止係講緊興建咁簡單 更加載住好多人嘅夢想 想成為科學家、醫生 
佢哋都想起靚嘅家園 請建築師設計屋企 
正因為人嘅堅定同努力 令呢笪不毛之地變成宜居繁榮 
但一切都必須歸功於先進科技 
巴西嘅年降雨量有 1,782 毫米 
卡塔爾淨係得 74 但同巴西經濟發展率一樣 
咁點解我哋可以齋靠 74 毫米嘅 雨量成就今日呢？ 
雖然我哋冇水資源 
但我哋有好龐大嘅海水淨化裝置 
呢個時候能源就係關鍵︰能源改變一切 
能源就係我哋從地底抽取同消耗嘅石油 査實在大多數人嚟到多哈都係靠佢 
所以，石油就似係我哋嘅湖泊同河流 
事關有佢，大家先至有淡水可用 
講到呢度，海水淡化技術 係對呢個地方最大嘅恩物 
但呢個地方咁樣發展，有咩風險？ 
你哋有冇擔心過？ 
我想講嘅係，當我哋放眼全球 你就會發現，擔心並非多餘 
人口不斷增長 對資源嘅需求亦都不斷增長 
幾個月前，全球人口總數 經已經超過 70 億 
隨之而嚟嘅就係對食物需求嘅增長 
據預測，到 2050 年 全球人口會突破 90 億 
對於一個缺乏水資源嘅國家嚟講 必須要考慮未來人口增長帶嚟嘅負擔 
呢一事實甚至改變咗人嘅飲食方式 
隨著社會經濟水平提高 人嘅飲食習慣亦都隨之改變 
例如會食更加多肉 
另一方面，因為氣候變化同其他原因 農作物產量減少 
所以，人不得不面對危機會發生嘅事實 
呢個就係卡塔爾嘅現況 
我哋嘅淡水儲備只夠用到兩日 
我哋 90% 嘅食物都依賴進口 我哋亦衹開發咗 1% 嘅國土 
我哋為數唔多嘅農民 亦都因為市場開放政筞 同引進激烈競爭等原因 而唔再從事農業生產 
所以話，危機的確存在 
呢啲危機直接影響著呢個國家嘅 可持續發展同延續性 
咁，有乜解決方案呢？ 
有冇解決方案？ 
答案係有嘅 
呢份投影片總結咗數千頁嘅 技術文件內容 亦都係我哋過去兩年嘅工作成果 
我先講水資源 
之前我哋經已知道，我哋確實需要能源 
如果我哋需要能源，要係咩能源？ 
不可再生資源？化石燃料？ 
定係我哋可以用其他能源？ 
假設我哋使用其他能源 係咪會有更多著數？ 
我斷估大多數人都諗到太陽能 
冇錯，呢度全年晴天日數 高達 300 日，陽光充沛 所以，我哋要利用太陽能製造水 
於是我哋興建 180 萬千瓦功率嘅 太陽能發電設施 嚟製造 350 萬立方米嘅淡水 
350 萬一啲都唔細數 
呢啲淡水將會分配畀農民 用嚟灌溉農作物 進而為社會供應糧食 
但係，我哋唔單止要做到可持續 我哋仲需要追求發展同進步 包括系統可靠性、高等教育 研究開發、工業、科技 令製造出嚟嘅科技可以 用於應用同市場裏面 
但係要將所有嘢到位 需要有法律、政策同規範 
冇咗法律、政策同規範 一切都衹係空談 
呢個亦正係我哋計劃之中嘅工作 
順利嘅話，成個規劃方案 將喺兩年內完成 然之後實施方案 
我哋嘅目標係建成 一個千年難得一見嘅城市 就好似伊斯坦堡、羅馬、倫敦 巴黎、大馬士革，以及開羅一樣 
我哋城市雖然淨係得 60 年歷史 但我哋希朢佢能夠和平地永遠存在 
多謝 
（掌聲） 

有機化學家 透過將大分子剪成好多細分子 加上逆向工程 製造化學分子，非常複雜嘅分子 
身為一個化學家 其中一件我幾年前 想問我嘅研究團隊嘅問題就係 我哋可唔可以整 一個好型嘅「通用化學機」？ 
簡單嚟講，我哋可唔可以 將化學程式化？ 
咁係咩意思呢？我哋可以點做呢？ 
要做呢樣嘢 我哋需要一部三維打印機 跟住開始一邊印我哋嘅燒杯同試管 同時喺另一邊印出分子 然後喺我哋叫反應儀嘅機裡面 將分子擺落去燒杯同試管度 
所以藉住同時印出容器同埋做化學合成 我哋人人或者可以接觸得到 化學品同化學用具 
咁又代表啲咩呢？ 
如果我哋可以將生物同化學知識 放上搜尋引擎 如果你想治療一個細胞 或者你希望殺死細菌 你將部機連去呢個搜尋引擎 獲取相關嘅做法，進行化學反應時 你或者已經製造出藥物 
咁我哋點先可以喺實驗室做呢件事？ 
部機需要軟件，亦需要硬件 而且需要一啲化學墨水 
所以非常酷嘅構想係 我哋想有一個通用嘅墨水匣 可以將佢放落打印機 而你下載製造某個分子嘅有機化學藍圖 然後你按著個藍圖喺部機度製造個分子 
亦即係你可以用呢個軟體 喺打印機度製造你嘅分子 
咁代表啲咩呢？ 
最終，部機可以令你 印出專屬你自己嘅藥物 
而呢個亦係我哋喺實驗室做緊嘅嘢 
不過仲有啲基本步要做 首先我哋希望檢視藥物嘅設計同製造 或者藥物嘅發現同生產 
因為如果我哋發現某種藥之後可以生產 我哋就可以喺任何地方調配佢 
你哋再唔需要因為嗰種藥去搵藥劑師 
我哋可以喺需要嘅時候印出藥物 
我哋亦可以下載新嘅診斷資訊 
例如話有一種新嘅超級細菌出現 
你就喺資料庫度搵 然後你就會有咗應對呢隻細菌嘅藥 
因此部機畀你隨時隨地做分子組合 
但係可能對我嚟講 未來最核心嘅構想係 用你自己嘅幹細胞、你嘅基因 以及你嘅環境 用佢哋嚟印出屬於你嘅藥物 
如果咁樣睇落都唔夠吸引 你想我哋仲能夠做啲咩呢？ 
或者，你哋會有個人嘅物質轉換器 
就好似 Scotty 角色話「送我上去！」 
（掌聲） 

（吸氣、吐氣） 我唔係一直都靠音樂維生 
我喺一間傑出文科大學畢業之後 大約有五年時間 我日頭嘅工作係咁（笑聲） 
我曾經係一個扮「八呎新娘」 活雕像嘅自僱人士 我鍾意同人講我做呢份工 因為每個人都想知道 演員現實生活到底係咩 
（笑聲）哈囉！ 
我有一日將自己塗白，企喺一個箱度 喺腳邊放一頂帽定一個罐 當有人走近，抌錢落去 我就會遞上一朵花 然後同佢哋有熱切嘅眼神交流 
如果佢哋唔收咗朵花 我就會喺佢哋慢慢走遠嘅時候 露出悲傷同埋渴望嘅表情 
（笑聲） 可以話，我同人有著最深層嘅接觸 尤其同嗰啲睇起嚟 好似幾個星期都冇同過人傾偈嘅人 我同人喺城市街道上面 有著漫長而美妙嘅眼神交流 我哋感覺好似有啲鍾意對方 
我嘅眼睛會話︰ 「多謝，我睇到你嘞。」 
而佢哋嘅眼睛就會話︰ 「從來冇人睇到我，多謝你。」 
有時候我會被騷擾 
有啲司機會對我大喊話「搵工啦！」 
（笑聲） 我嘅反應係︰「呢份就係我嘅工。」 
但係呢件事令我好傷心 我反問自己我做嘅嘢 係咪唔似職業 唔正當、唔光采 
我之前唔知道 企喺呢個盒上面用音樂搵食 可以有咁深刻嘅教育意義 
經濟學家，你哋可能有興趣知道 點解我嘅收入係可以預計 我知道嗰陣，我自己都嚇咗一跳 因為我冇固定嘅客人 但我通常星期二賺 60 美金 星期五賺 90 美金 
每個禮拜都係咁 
而且，我同我嘅樂團 Dresden Dolls 會喺本地巡迴演出 同埋喺夜總會表演 
呢張相影我喺度彈鋼琴，我係天才鼓手 
我寫歌 最後我哋嘅收入 足夠我唔再需要做活雕像 而當我哋開始巡迴演出 我唔想失去呢種 同人直接眼神交流嘅感覺 因為我愛上呢種感覺 
所以喺每一場表演結束之後 我哋都會幫歌迷簽名 同佢哋擁抱，同佢哋交流 我哋求人加入我哋、幫我哋手 我仲會搵嚟本地音樂家同藝術家 喺我哋表演場地出面表演 同埋幫手籌錢 亦都會請佢哋 同我哋同臺演出 所以我哋有唔同嘉賓上臺 
後嚟，Twitter 嘅出現 令事情變得更加神奇 我可以喺任何地方提出任何要求 
譬如話，我需要一部鋼琴練習 一個小時後 我就喺歌迷屋企彈琴 
呢度係倫敦 
世界各地都有人將自己做嘅食物 送到我哋後臺 同我哋一齊食 
呢度係西雅圖 
如果我臨時決定搞 一場即興嘅免費演唱會 咁喺博物館、商店 或者公共場所返工嘅歌迷 都會向我哋揮手 
呢度係奧克蘭一個圖書館 
星期六我推文 希望有人能夠提供木板箱同帽 因為我唔想將物品 由東岸帶到嚟呢度 最終嚟自 Newport Beach 嘅 Chris 回覆咗我 為我提供咗呢兩樣道具 
我曾經推文問墨爾本邊度有得買洗鼻壺 
一位喺醫院工作嘅護士揸車 直接將佢送到我坐緊嘅咖啡店 於是我請佢飲冰沙 我哋傾到護士同埋死亡 
我就係鍾意呢種親近人嘅感覺 而且好好彩 因為我成日有得喺人哋屋企過夜 我先至可以親近人 
喺大屋裡面，我哋每一位成員 都有自己房間，但係冇無線網絡 喺龐克迷佔據嘅廢棄房屋裡面 所有人瞓喺一間房嘅地板上 冇廁所，但係有無線網絡 明顯後者係更好選擇 
（笑聲） 我嘅工作人員曾經揸我哋嘅廂型車 去邁阿密一個非常窮嘅社區 然後我哋發現 嗰個借我哋瞓一晚嘅主人 係一個18歲、仲住喺屋企嘅女仔 佢哋成家都係洪都拉斯嘅非法移民 
嗰晚，佢全家都瞓梳化 佢同佢媽媽一齊瞓，好讓我哋可以瞓床 
我瞓喺嗰度諗 呢啲人擁有嘅嘢咁少，公平嗎？ 
第二朝，佢媽媽教我哋整墨西哥薄餅 佢仲想送本聖經畀我 然後佢將我帶到一邊 用唔咸唔淡嘅英文同我講： 「你嘅音樂幫咗我個女好多， 
多謝你留宿呢度，我哋好感激。」 
然後我諗，咁樣就公平啦 
就係咁 
幾個月之後，我去咗曼哈頓 我推文希望搵一個過夜嘅地方 午夜時，我嚟到下東城區 然後我突然意識到 我從未試過一個人借宿過 
我一直都係同我嘅樂隊一齊 
係唔係傻瓜至自己一個留宿？（笑聲） 
傻瓜係唔係咁樣死？ 
等我仲未嚟得切改變主意，門就打開咗 
個女人係一位藝術家 
個男人係路透社財經博客嘅作家 佢哋幫我倒紅酒，畀我沖涼 我有過成千上萬個類似經歷嘅夜晚 
我成日喺人哋屋企梳化過夜 亦都成日人群衝浪 
我認為喺人哋屋企過夜同人群衝浪 其實係同一件事 
因為你都係將你成個人 交託畀觀眾，信任佢哋 
我曾經問一個為我哋開場嘅樂隊 願唔願意走到群眾當中 傳頂帽畀人去籌錢 畢竟我自己經常咁樣做 
同往常一樣，樂團已經準備好 但係其中一位成員話畀我聽 佢冇辦法說服自己咁做 
佢覺得攞著頂帽企喺嗰度 感覺實在太似行乞嘞 
我意識到佢有「公平嗎？」 同「快去搵工作！」嗰類嘅恐懼 
與此同時，我嘅樂隊越嚟越受歡迎 
我哋同一間大型唱片公司簽約 
我哋嘅風格兼具龐克同卡巴萊 
但唔係所有人都會鍾意 
唔係，或者你哋會鍾意（笑聲） 
我哋簽咗約 然後有一大堆新唱片宣傳活動 
開賣後嘅幾個星期，賣咗二萬五千張 但唱片公司認為係失敗 
我嘅反應係︰二萬五千張唔係好多咩？ 
佢哋嘅反應係︰唔係 銷售量下跌，所以係失敗 
之後佢哋走咗 
但當時即興表演至係完咗 我同歌迷簽名、擁抱 一個男仔走埋嚟 遞張十蚊美金嘅鈔票畀我 佢話：「好對唔住， 我由朋友嗰度複製咗你張碟。」 
（笑聲） 「但係我睇過你嘅部落格， 我知道你憎你嘅唱片公司， 
我只係希望你攞返呢啲錢。」 
呢類事情開始不斷發生 
每場表演之後，我變成嗰頂籌款嘅帽 只係我必須企喺嗰度，接受人哋嘅幫助 相反唔似開場樂隊咁 我練喺度收錢過好多次 
講「多謝、多謝」 
喺嗰個時候，我決定 將我網上嘅音樂轉做免費 就好似，Metallica 喺呢邊 Napster 呢邊 Amanda Palmer 喺呢邊 我雖然鼓勵 點對點檔案分享、下載、分享 但我都想人幫我 因為我喺街上見到求人呢種方法行得通 
所以我用自己嘅方法擊退咗唱片公司 同埋為咗我同我嘅新樂團 Grand Theft Orchestra 嘅下個計劃 我至走去群眾募資 
所以我嗰陣只能夠 靠我聯絡過嘅幾千個支持者 我當時希望支持者可以支持我 
開頭我個目標係十萬美金 
但我嘅歌迷最終以 接近一百二十萬嘅金額支持我 呢個係目前為止 最大嘅音樂群眾募資計劃 
（掌聲） 你可以睇到有幾多人支持 
即係大約兩萬五千人 
然後傳媒問我：「Amanda， 音樂產業落入谷底 ，而你鼓勵盜版， 
咁你點令到啲人畀錢買音樂？」 
答案係，我冇做乜嘢，我只係求佢哋 
透過求人哋呢個動作 我同佢哋建立關係 當你同佢哋有關係時，人哋就會想幫你 
呢樣對於好多藝術家嚟講係違反常理嘅 
佢哋唔想求人 
不過，提出要求都唔容易 
好多藝術家都面對呢個問題 
「求人」令你變得脆弱 
當我嘅眾籌計劃好受歡迎嘅時候 我喺網上收到好多批評 話我唔應該繼續搞眾籌 尤其唔應該問音樂人 上唔上台同我哋一齊唱歌 用幾首歌嚟換取樂迷嘅愛心 演唱會嘅門票同酒精飲品 呢張網上圖片抵毀我，亦都傷害咗我 
人哋話：「你唔可以再求咁樣嘅幫忙」 而呢句嘢令我諗返 司機對著我大叫「去搵工啦！」 
因為佢哋冇同我哋坐埋同一條船 佢哋睇唔到我同群眾點樣互惠互利 呢種互惠互利 對我哋嚟講好公平 但對佢哋嚟講就好奇怪 
所以眾籌唔係一帆風順 
呢個係我一班眾籌贊助者 喺柏林開嘅派對 
派對結束嗰陣 我除衫畀人哋喺我身上畫畫 
我話你知，如果你想領會 信陌生人係點嘅感覺 我推薦呢個活動 尤其當陌生人都係飲醉咗嘅德國人 
（笑聲） 呢個係忍者大師級嘅歌迷交流 因為我真正想講嘅係 我好信任你哋 
我應該咁樣做？話畀我聽呀 
人類歷史上嘅大部分時間 音樂人、藝術家都係社群嘅一部分 
佢哋扮演著連繫同開拓者角色 而唔係無法觸及嘅明星 
以前，成為名人意味著 有啲人隔著好遠鍾意你 但宜家，網絡同網路上面嘅內容 拉返近明星同樂迷嘅距離 
宜家係講緊細細班人 可以近距離見到心愛嘅明星 細細班人已經可以養活到你 
所以好多人唔理解冇標準定價係咩回事 
佢哋認為冇標準定價 會帶嚟無法預料嘅風險 但我做嘅嘢 包括眾籌、街頭募款、㩒陌生人門鐘 都唔係風險 
我視呢啲嘢為一種對人嘅信任 
宜家，網路工具 令呢種歌手同樂迷之間嘅交易 同喺街頭求助一樣直接、簡單 而且呢種轉變就快成為潮流 
但如果我哋無辦法見到人 而係怕付出、接收、同求人 咁呢個完美嘅工具就幫唔到我哋 
喺我嘅音樂生涯裏邊 我一直嘗試用我企喺箱 同人交流嘅方法同人喺網上交流 
所以部落格同推文 唔單止講到我嘅巡迴演出日期 同我新嘅音樂錄影 仲有講到我哋嘅作品、我哋嘅藝術 我哋嘅恐懼、醉酒同過失 咁樣我哋就能夠明白對方 
當我哋真正了解大家 我哋就會想幫人 
我認為人哋一直問咗一個錯嘅問題︰ 「我哋點樣令人哋畀錢買音樂？」 
點解唔一開始問： 「我哋點樣令人自發買音樂？」 
多謝 
（掌聲） 

最大、最勁抽嘅海嘯風暴 就快將我哋打低 
依場咁堅嘅完美風暴 將現實變得越嚟越難搞 我哋面對依個現實嘅時候 我哋要相信我哋可以 用技術去解決依啲問題 依樣嘢大家都可以明白嘅 
我哋依家面對緊嘅完美風暴 就係由人口增長引致嘅 人口向 100 億增長嘅同時 土地變成荒漠 氣候變化更不在話下 
而我哋可以解決嘅問題就只有 點樣用科技去取代石化燃料 
石化燃料、碳、煤同埋天然氣 並唔係唯一導致氣候變化嘅嘢 
荒漠化表面上係一嗰好鬼靚嘅詞語 用嚟形容土地逐漸變成荒漠 佢嘅發生係因為我哋製造太多荒地 
無其他原因 
我將重點放喺世界上 大部份變緊做沙漠嘅土地 
但係我要畀你哋一個好簡單嘅信息 當中畀到你嘅希望比你哋所想像嘅仲多 
有啲環境全年嘅濕度都有保證 
依啲地方幾乎無可能 有大面積嘅荒地形成 
因為無論你點做，植物又會好快生長返 
又有啲環境幾個月會有雨水 然之後會有幾個月乾旱 荒漠化就響依度發生 
好彩，依家通過太空技術 我哋可以從太空睇到依啲地方 仲可以睇到佢哋嘅比例 
總之呢，綠色嘅地方係唔會荒漠化嘅 而啡色嘅地方就會荒漠化 而啡色依啲係目前地球地表最大嘅部分 
我估計地球上 有三分二嘅地方正荒漠化緊 
依幅相係我響提哈馬沙漠拍嘅 落緊 25 毫米、一吋嘅雨 
你哋可以將佢諗成係裝響桶裡面嘅水 每桶有 200 升 
每日會有一千桶水落響每公頃嘅土地 
到咗第二日，土地就會好似咁樣 
咁啲水去咗邊度呢？ 
有一啲流失咗 不過大多數會滲入泥土，跟住又蒸發咗 同花園土壤無遮掩嘅下場一樣 
因為水同碳嘅命運 同土壤裏面嘅有機物質有關 如果我哋破壞土壤，碳元素就會釋出 
碳元素就會返到大氣層 
我已經講咗好多次 荒漠化只會出現響 地球上乾旱同半乾旱嘅地方 所以好似依個咁嘅高原唔會有事 
不過當你唔只睇個草原 睇下土壤嘅表面 你會發現草原裡面大部份嘅土壤 除咗光禿禿之外，就只有一層藻類遮住 亦都係咁加快咗水份流失同蒸發 
而依樣就係荒漠化嘅致命成因 但我哋成日到咗荒漠化後期 先會發現得到 
依家我哋知道荒漠化係由家畜導致嘅 大多數係由於牛、綿羊同山羊 過度放牧而食晒啲植物 令土壤外露同釋放甲烷而導致 
呢樣嘢幾乎係人都知道 由諾貝爾獎得主到高爾夫球球僮 都同我一樣知道呢個常識 
你哋響度睇到嘅環境 塵土飛揚嘅非洲，就係我成長嘅地方 我鐘意野生動物 我細個已經討厭畜牧 因為畜牧破壞生態 
我喺大學修讀生態學加強咗我嘅信念 
依家，我有好消息畀你哋 
我哋曾經相信世界係平坦嘅 
以前我哋錯咗，依家又錯多次 
我想請你哋加入我再教育同探索之旅 
我後生嗰陣時係非洲年輕嘅生物學家 我曾經參與將一啲壯麗嘅地方 規劃成未來嘅國家公園 
冇幾耐之後，大概響 1950 年代 我哋禁止咗打獵 反而鼓動大家保護動物 跟住土地開始惡化 就好似依個我哋建立嘅公園咁 
依家嗰度搵唔到牲畜 於是我哋懷疑嗰度大象嘅數目太多 經我調查，佢哋數量確實太多 我建議將佢哋嘅數量減少 下降到土地能承受嘅水平 
對我嚟講依個係好可怕嘅決定 老實講仲係一個政治炸彈 
所以我哋嘅政府組織咗 一個專家團隊嚟評估我嘅研究 
佢哋評估之後都同意我嘅觀點 之後嘅幾年 我哋射殺四萬隻大象嚟停止土地惡化 
只不過情況冇好到，反而轉差 
我好鐘意大象 但射殺大象係我人生中 最悲傷同做得最錯嘅事 我會一生悔恨至死 
但咁樣帶出咗一件事 
呢件事令我下定決心 全情投入去搵出解決方案 
當我去到美國時，我好震驚 我見到國家公園荒漠化嘅程度 同非洲一樣咁大 
依塊土地已經超過 70 年無家畜存在 
而且我發現美國嘅科學家 除咗話依個係自然現象之外 就無其他解釋 
所以我用盡心機去搵針對美國西部 因牛隻遷移而令荒漠化停止嘅證明 但係我卻搵到完全相反嘅證明 就好似我哋響依個研究站見到嘅咁 當年 1961 年仲係一大片青草地 但係到 2002 年已經變成咁樣 
我從一份關於氣候改變嘅報告 揾到依啲相 個作者話依個係解釋唔到嘅現象 
但好明顯係我哋唔知道乜嘢導致荒漠化 但就係依樣嘢毀滅咗好多文明 而且威脅緊全球 
我哋根本對依樣嘢唔了解 
將一平方米嘅土壤就咁光禿禿咁擺響度 相比起用枯枝落葉去覆蓋佢 我保證你會發現光禿禿咁嘅泥土 日出時份會更加凍 到中午時份就會更加熱 
因為你哋改變咗微觀氣候 
而家，當你哋繼續增加荒地比率 去到超過世界一半嘅土地 咁你哋就係改變緊全球大氣候 
但係我哋仍然唔明白 點解依個現象會響一萬年前發生 
同埋點解依家會加劇惡化呢 
我哋真係乜都唔知企咗響度 
我哋完全無了解到 依啲隨季節改變濕度嘅環境 佢哋嘅土壤同植物發展 同過度放牧有關 而依啲被放牧嘅牲畜 同群體狩獵嘅掠食動物有關 
要對抗群體狩獵掠食動物嘅主要方法 就係集合成群 群體愈大，個體就愈安全 
依家大群動物因為 響佢哋嘅食物上面排便排尿 於是佢哋需要遷徙 就係咁樣遷徙 避免咗因過度放牧、動物食曬啲植物 有秩序嘅週期遷徙 可以確保土壤有足夠植被 就好似見到依群動物走過嘅地方一樣 
依幅係典型嘅季節性草原嘅相 
嗰度啱啱落咗四個月雨 亦都開始為期八個月嘅旱季 
留意下佢經歷長期旱季嘅轉變 
依家你見到所有地上曝露喺空氣嘅草 都需要響下個生長周期前自然腐爛 如果唔係，成塊草地同土壤都會死 
如果佢哋無腐爛，佢哋就會慢慢氧化 最終啲草會窒息同死亡 亦剩返木本植物先生存到 土地就會無遮掩，釋出碳元素 
為咗阻止發生依個情況 我哋傳統上會用火燒 
不過火都會令到土地無遮掩 亦會釋放出碳元素 更差嘅係 只要燒走一公頃嘅草地 就會釋放出比六千架車更加多嘅污染物 
我哋每年都響非洲燒走 超過十億公頃嘅草地 但幾乎無人關心依件事 
作為科學家，我哋認為用火燒係啱 因為咁樣可以消除啲廢物 畀啲植物生長 
睇下我哋依片枯乾嘅草地 我哋點樣做先可以令佢健康呢？ 
提一提，我係講緊世上大部份嘅土地 
我哋唔可以一邊減低動物嘅數量 去畀啲植物復原 一邊唔造成沙漠化同氣候變遷 
我哋無辦法燒走啲植物 而又確保唔會發生荒漠化同氣候變化 
咁點算？ 
只有一個選擇 我再講多一次，只有一個選擇 氣象學家同科學家只可以做一樣嘢 就係做你估唔到嘅嘢 就係養一大群牲畜兼且要四圍走 當佢哋係以前啲遊牧同捕食動物 做到好似大自然咁 
講多無謂，行動最實際 
所以我哋先用一小塊草地嚟做試驗 
我哋模仿大自然運作 養咗小牛去測試土地負荷 我哋依家做到啦，你睇下 
全部土地都生曬草 因為泥土上有糞、尿 枯枝落葉同埋護根 在座各位有種開嘢嘅都明白 咁樣嘅泥土已經可以吸收同保留雨水 可以儲存碳又可以分解甲烷 
我哋就咁樣做咗 唔駛用火去破壞土壤 啲植物都可以自由生長 
到我第一次認識到 身為科學家嘅我哋無得揀 剩係可以用啲臭牲畜 嚟應對氣候變化同荒漠化時 我真係進退兩難 
我諗︰人類究竟搞緊乜嘢呢？ 
我哋累積咗一萬年放牧嘅經驗 知道點去放牧 但亦都係呢個原因造成 世界上最大嘅人造沙漠出現 
現代降雨科學已經有一百年 但係之後我哋首先響非洲發現 然後再響美國證實沙漠化反而加快咗 就好似依幅相咁樣 塊地係由聯邦政府管理嘅 
好明顯咁我們需要 比集結同埋放牧做得更多 我哋人類，幾千年以來 從來都無能力解決大自然嘅複雜問題 
但係我哋生物學家同生態學家 都無遇到咁複雜嘅問題 
所以與其閉門造車 我開始睇下其他領域有無人已經有答案 
我發現咗的一啲規劃方法 可以滿足到我哋響生物學上嘅需求 由嗰度開始，我發展咗一套叫做 「整體管理同規劃放牧法」嘅規劃流程 咁樣就解決到大自然、社會、環境 同埋經濟嘅複雜難題 
依家好似依位後生女響非洲教人 點樣將啲動物集合 然後模仿大自然環境咁放牧 同埋喺邊度安排地方畀動物過夜 亦都因為我哋有好多地 我哋可以任由佢哋俾猛獸弱肉強食 至於佢哋響邊度放牧同過夜 係同安排地方種嘢有關 我哋嘅收成因為放牧同過夜 而大幅增加 
我哋嚟睇下個結果 
依塊係近住我哋喺聿巴布韋嘅土地 
嗰度啱啱勁落咗四個月雨 就快要到漫長嘅旱季 
不過你哋見到，幾乎全部雨水 都響土壤表面蒸發咗 
雨停咗，河又乾 而我哋有十五萬人要長期依賴糧食援助 
依家嚟睇一睇同一日隔籬嗰塊地 同樣嘅降雨量，睇下 
我哋啲河水又多又乾淨 
草、灌木、樹、野生動植物嘅產量 每樣嘅產量都比以前更加好 我哋唔需要怕旱年 
我哋點做到？ 我哋增加咗三倍牛羊嘅數目 有計劃咁去放牧去模仿大自然嘅運作 仲令佢哋同大象、水牛、長頸鹿 同其他動物一齊生活 
不過響計畫之前，依塊地係咁樣嘅 
就算落幾多雨，依塊光禿禿嘅地 始終被侵蝕超過 30 年 
睇下喺我哋用家畜模仿大自然環境之後 依棵被標記嘅樹有乜變化 
依度係另外一個 土地被侵蝕、貧瘠嘅地方 喺依棵做咗標記嘅細樹底下 流走咗 30 厘米嘅土壤，見到嗎？ 
我哋再睇多次個轉變 只係用家畜去模仿大自然 
依家已經有啲樹冧咗落嚟 咁係因為改善咗嘅土地 吸引大象等等嘅動物走過去 
依塊響墨西哥嘅地以前係太爛 我要標記座山，因為變化實在太大喇 
（掌聲） 我響 1970 年代開始 幫助南非卡魯沙漠一個家庭 你哋見到右手邊嘅沙漠變返做草原 好慶幸，佢哋啲孫仍然住響塊地 仲睇好前景 
嚟睇下依個驚人嘅改變︰ 成個峽谷都搞返好啦 無用其他方法，只係用家畜扮野生動物 再一次，我哋見到 一個家庭嘅第三代仲住響嗰度 
巴塔哥尼亞上廣闊嘅草原 就係你見到咁變緊沙漠 
響中間嗰位係阿根廷研究員 佢記錄咗依塊地 點樣因為人減少羊嘅數目而變差 
依家佢哋將二萬五千隻羊集埋一群 好認真咁模仿大自然咁有計劃地放牧 塊地第一年嘅產量增加咗 50% 
依家響有好多暴力發生嘅「非洲之角」 有牧民計劃模仿自然咁放牧 仲話依樣嘢係佢哋嘅唯一能夠 拯救佢哋嘅家庭同文化嘅希望 
人要響嗰塊地嘅 95％ 地方靠動物為生 
我要提醒各位 世上大部份嘅土地都控制緊我哋嘅命運 包括世界上最暴力嘅地區 嗰度動物只能夠靠 95％ 嘅土地餵飽人 
人類令到氣候變遷嘅程度 我相信同石化燃料造成嘅一樣大 甚至比石化燃料仲大 
但更差嘅係 氣候變化會引起饑荒、貧窮 暴力、社會崩潰同戰爭 正如我依家同你哋講嘢嘅時候 就已經有數百萬嘅男人、女人同細路 正喺度受苦、瀕臨死亡 
而如果咁樣持續落去 即使我哋停止使用石化燃料 我哋都好有可能無辦法阻止氣候變遷 
大家而家睇到我哋點樣 以非常低嘅成本同大自然共存 同扭轉一切 
我哋已經響全球五大洲 共一千五百萬公頃嘅土地上 實行依個計劃 嗰一啲比我更了解碳嘅人 可以清楚咁話畀你聽 如果我哋照住做 我哋就可以將大氣層裡面足夠數目嘅碳 好安全咁鎖響草原土壤裡面幾千年 如果全球半數嘅草原都做依樣嘢 我哋就可以將大氣中碳嘅數量 到去工業革命前嘅水平 兼可以養活人口 
我真係諗唔到仲有乜嘢 可以畀到地球、細路、佢哋嘅下一代 同所有人類更多嘅希望 
多謝 （掌聲） 
多謝 （掌聲） 多謝，Chris 
主持︰多謝 我相信依度好多人包括我 都想問你問題，或者同你擁抱 
我想問你一個好短嘅問題 
你好多年前引入一批動物嘅時候 嗰陣時仲係沙漠，咁佢哋食啲乜？ 
係點樣運作呢？你係點樣開始呢？ 
講者︰我哋已經做咗好長時間 只有復墾礦山嘅時候 我哋需要提供食物畀啲牲畜 因為只有嗰度係完全無植物 
不過我哋遇過最差嘅地方 響好多年之前嘅津巴布韋 我當時用五英鎊打賭 響一百里範圍內無人可以搵到一條草 之後頭一年我哋將動物嘅數量加多兩倍 而且無提供食物畀啲家畜 我哋只係靠遷徙、模仿大自然 同利用 S 形曲線依個原則 
要花啲時間去解釋，不過就係咁嘞 
主持︰依個嘢真係好有趣同好重要 
我哋博客上面嘅人之後會再問你 等我哋對於依個演講 有更加多題材可以寫 講者︰好 
主持︰依場係震撼人心嘅演講 真係好震撼人心 我諗你都聽到我哋為你做嘅嘢喝采 
非常多謝你 講者︰多謝 Chris 
（掌聲） 

如果你屋企有機械人嘅，就請舉高手 
唔係好多人 
好。咁嗰啲舉咗手嘅 如果唔計 Roomba 有幾多人屋企係有機械人嘅？ 
都有幾個 
冇問題 
呢個就係我哋 Romotive 要解決嘅問題 亦係我同廿位喺 Romotive 嘅發燒友 成日想解決嘅 
我哋好想整到一個人人都用得嘅機械人 無論你係八歲或者八十歲都用得 
結果就係，原來呢個係非常困難嘅問題 因為你必須要建造出 一個細到可以隨身攜帶 價錢又實惠嘅機械人 但佢必須要令家長 想將佢帶返屋企同埋畀小朋友用 
呢個機械人嘅樣唔可以好得人驚 同埋唔可以唔自然 
佢應該要有親切感同埋好得意嘅 
所以有請 Romo 
Romo 淨係需要 一個大家都識嘅裝置 即係你嘅 iPhone——控制 
利用 iPhone 處理器嘅能力 我哋就可以用 150 蚊美金 嚟做出一個可以用無線 同埋識得分析圖像嘅機械人 呢個價錢大概係 呢種機械人以前成本嘅 1% 
當 Romo 醒咗之後，佢會進入生物狀態 
亦即係話佢係用攝影機嚟捕捉我塊臉 
如果我踎低，佢會跟住我 
佢好著緊，所以佢會望實我 
如果我過嚟呢度，佢會轉過嚟跟住我 
如果我嚟呢度（笑聲） 佢好精靈 
跟住，如果我太近佢 佢就會好似其他動物咁嚇襯 
喺好多方面，Romo 好似寵物咁 有自己嘅思想 
唔該你，機械人 
（打咳嚏） 冇事嗎？ 
然後如果我想去探索世界 ——噢，Romo 攰啦 咁如果我想同 Romo 一齊探索世界嘅話 我可以直接將佢同任何 iOS 裝置連接 
呢度有個 iPad 
Romo 會將現場畫面傳送到呢部機度 
所以我可以睇到 Romo 睇到嘅嘢 同埋擁有機械人嘅視界 
而家呢個程式喺 App Store 係免費嘅 所以如果你哋手機入邊有呢個程式嘅話 我們可以一齊現場控制機械人同玩遊戲 
咁我而家就好快趣畀大家睇下… Romo 事實上——佢喺度直播緊 你可以睇到我同埋成班 TED 觀眾 
如果我跑到 Romo 嘅前面 
如果我想要控制佢，我可以直接駕駛佢 
我可以揸佢去唔同嘅地方 我又可以用佢幫你哋影相 
我一直都想要一幅 有 1,500 位 TED 觀眾嘅相 
咁等我影返幅先 
好似你碌 iPad 一樣 我可以碌螢幕嚟控制 機械人上面攝影機嘅角度 
呢個就係 Romo 眼中嘅你哋啦 
仲有，因為 Romo 係我嘅工具 所以我可以利用佢嚟表達我嘅心情 
包括用 iPad 將 Romo 變得興奮 
但係 Romo 最重要嘅一件事就係 我哋想整一啲淨係需要直覺就可以嘅嘢 
你唔需要教人點樣去控制 Romo 
其實而家有冇人想控制個機械人？ 
太好啦 
畀你 
唔該晒 Scott 
更加正嘅係 你唔需要喺機械人所在嘅位置 控制機械人 
你見到啦 機械人可以令任何兩部智能裝置 做到雙向視音通訊 
即係話你可以利用瀏覽器 登入做視音通訊 所以佢好似流動嘅 Skype 咁 
咁我哋之前喺度講緊網真會議 呢個就係一個好正嘅例子啦 
舉個例子，你可以想像 一個擁有 iPhone 嘅八歲細路女 而佢媽媽買咗一個機械人畀佢 
呢個女仔可以將佢嘅 iPhone 放喺個機械人上 然後寄一封電郵 畀住喺另一笪地方嘅阿嫲 
阿嫲可以登入機械人 然後同佢個孫女 每晚玩 15 分鐘伏匿匿 如果唔係咁，佢有可能一年 先至有一、兩次可以睇佢個孫女 
唔該晒，Scott 
（鼓掌） 咁啱啱所講嘅就係一啲 Romo 今日可以做到嘅得意嘢 
最後我想講埋我哋末來打算要做啲乜嘢 
呢個其實係我哋其中一位工程師 Dom 喺週末做出來嘅 
佢用一個叫做 Blockly 嘅 Google 公開系統開發 
呢個你可以拖放呢啲語義代碼塊 並為機械人創造出 任何一種你想要嘅行為 
你毋需要知道點樣編碼 都可以為 Romo 創造一個行為 
你更加可以喺瀏覽器度模擬呢個行為 即係你而家喺左手邊 睇到 Romo 做嘅嘢 
如果你有鍾意嘅嘢 你可以下載到你嘅機械人，然後執行 
如果你有啲你自豪嘅嘢 你可以將佢同全球嘅機械人主人分享 
所以呢，呢啲有無線功能嘅機械人 其實會互相學習 
我哋之所以要全心全意製造出 任何人都可以訓練嘅機械人 係因為我哋認為私人機械人 最重要嘅嘢在於個人化 
人人對機械人嘅需要都唔同 
所以我哋覺得如果你想喺屋企 整返個機械人嘅話 咁你需要用你嘅想像力 去設計呢個機械人 
我希望我可以同你講到 末來個人機械人係點樣 
但老實講，我自己都唔知 
但係我哋可以好肯定佢唔使一百億 唔使等十年或者等人形機械人出現之後 
個人機械人嘅未來就係喺今日 機械人會好似 Romo 一樣小型、敏捷 同埋按大家嘅創意去設計 
我哋唔單止等唔切 畀你哋全部人擁有機械人 我哋亦都好想睇下 你哋切出嚟嘅機械人 
多謝大家 
（鼓掌） 

我哋先嚟啲好消息 呢個好消息 同生物醫學研究改善咗好多個嚴重疾病 而我哋知道當中有幾多嘢有關 
我哋就由白血病開始講 急性淋巴細胞性白血病，俗稱 ALL 係細路仔最常見嘅癌症 
當我仲係學生嘅時候 死亡率係大概 95% 
25、30 年之後嘅今日，我哋講梗嘅係 呢種病嘅死亡率下降咗 85% 
以致到每年六千名兒童都救得返 
如果你想要真係大嘅數字 我哋不妨嚟睇下心臟病嘅數字 
以前，尤其是對四字頭的男性嚟講 心臟病係最犀利嘅殺手 
依家，我哋睇到個數字跌咗 63% 亦令到每年 110 萬個心臟病人 可以救得返 
好開心，愛滋病喺上個月 終於被定義為慢性病 意思即係話，一個人喺 20 歲時 感染到 HIV 嘅話 佢預期嘅壽命 唔再只係好似我哋十年前所講嘅 幾個禮拜、幾個月，或者幾年 而依家預期嘅壽命已經延長到幾十年 有可能要到佢六、七十歲 佢至因為其他病因而去世 
現時最致命嘅幾種病未來都會有發展 
其中一個特別嘅 你可能唔知道嘅，就係中風 呢個病同心臟病 都係呢個國家嘅頭號殺手 我哋而家知道 只要呢個病嘅病人喺病發之內三粒鐘 可以送入急症室嘅話 大概有三成嘅人 可以喺冇殘疾嘅情況下出院 
呢啲非常唔簡單嘅事、或者呢啲好消息 令我哋對疾病嘅認知提高咗 從而可以提早發現、介入 
提早發現、介入就係 依啲個案可以醫得好嘅原因 
但係好不幸，唔係全部都係好消息 
我哋嚟講講另一個同自殺有關嘅故仔 
咁當然啦，自殺本身唔係一種病 
但佢會導致死亡 
你可能冇發覺到佢有幾咁普遍 
喺美國，每一年都有 38,000 宗自殺案件 
亦即係話每 15 分鐘就有一單 
呢個亦係 15 歲到 25 歲 年齡層嘅第三大死因 
如果你知道國家嘅自殺率 比謀殺率多出一倍 同時自殺比交通事故死亡嘅人數 仲要多嘅時候 你就會知道呢件事係幾咁唔尋常 
而家講到自殺 我哋就嚟講下疾病對自殺有咩影響 因為 90% 嘅自殺案件 都係同精神病有關 例如：抑鬱症、躁鬱症、精神分裂症 厭食、邊緣人格 有好多精神病都會導致自殺 而且呢啲精神病喺好早期就會出現 
但係，呢啲病唔單止增加死亡風險 
佢仲會增加病發風險 
至於殘疾方面，你會睇到世界衛生組織 利用所謂「失能調整生命年」量度殘疾 但呢個其實只不過係 一種除咗經濟學家之外 冇人諗到嘅公式 呢條公式評估因為殘疾而損失嘅嘢 正如你所見到 有 30% 嘅殘疾可以歸因於精神病 同中樞神經精神症候群 
你可能覺得頭先講嘅嘢無理 
我意思係話，癌症點睇 都比精神病嚴重得多 
心臟病點睇都比精神病嚴重好多 
但係，你可以睇到心臟病同埋癌症 喺名單度仲要排後啲 咁係因為我哋依家講梗嘅係殘疾 
究竟係乜嘢令到精神病 譬如話精神分裂、躁鬱症，同埋抑鬱症 
最終演變成殘疾呢？ 點解佢哋喺個名單度係排第一？ 
咁，其實係有三個原因嘅 
第一，就係佢哋非常之流行 
五個人當中就有一個人 喺一生之中罹患其中一種精神病 
第二，當然就係因為 當中有啲人因為個病而變咗殘疾 普遍率大概係 4% 到 5% 即二十個人當中就有一個 
但係真正令到呢啲數字咁高 令到發病率咁高、令到死亡率咁高 係因為呢啲精神病喺生命好早期就出現 
50% 嘅人喺 14 歲嘅時候有精神病 75% 喺 24 歲有 呢個同我哋認為導致發病同死亡嘅 癌症、心臟病、糖尿病、高血壓 ——呢啲重大疾病，係好唔同 
呢啲精神病確實係年輕人嘅慢性病 
咁，我開頭同你哋講咗會有好消息 
好明顯，呢個唔算好消息 
呢個可以講係我工作裏邊 最困難嘅一部份 亦令我要好認真面對 
因為我嘅工作要確保 我哋喺呢啲疾病上高有所進展 
我為聯邦政府做嘢 
亦即係為你哋做嘢，係你哋俾我人工 
可能喺呢個時候 當你知道咗我係做咩嘅 又或者係我冇做咩嘅 你覺得你要炒我魷魚 而我係非常之明白嘅 
但係，我想講，我之所以會喺呢度 就係想同你哋講 我哋對呢啲疾病嘅認知將會好唔同 
到目前為止，我同你講嘅都係精神病 
其實，「精神病」呢個詞依家已經過時 而且啲人認為無論係咩理由 用「行為疾病」嚟稱呼會比較政治正確 
因為佢哋講到尾都係行為失常病 亦係精神上嘅疾病 
但係我想提醒嘅係 呢兩個已經沿用咗一個世紀有多嘅詞 其實限制咗我哋嘅發展 若然要有所發展 我哋就要將呢啲疾病諗成係腦部嘅疾病 
嗱，而家你哋有啲人會諗： 「噢，天啊，又嚟啦。 
我哋又要聽咩生化失調， 聽咩藥物嘅嘢， 或者聽咩簡化咗嘅概念， 按自己過去嘅經歷製作化學分子， 亦都可能借自己經驗去了解 抑鬱症或精神分裂症。」 
當我哋講到大腦嘅時候 佢絕對唔係乜嘢單維度 簡單嘅嘢或者還原論 
當然，呢個都係要睇下 你用咩規模、用咩範圍諗 但係呢個器官係超現實嘅複雜 而且無論你係想像緊 大腦皮質嘅一百億個神經元 又或者連接所有嘢嘅一百萬億個突觸 我哋依家先至啱啱開始知道點樣研究佢 
我哋依家啱啱先開始嘗試搞清楚 我哋應該點樣理解 呢個咁複雜、負責信息處理嘅機器 同埋點樣用我哋嘅思想 去了解支持我哋有思想嘅大腦 
其實進化真係同我哋開咗個大玩嘅玩笑 我哋始終冇辦法自己研究返自己嘅大腦 
你或者會覺得研究行為 或者認知能力好保險 因為你有實質嘅嘢可以觀察 而且行為同認知能力 相比起嘗試研究 呢個咁複雜、神祕嘅器官簡單得多 
咁而家繼續我之前 同你哋講過嘅大腦疾病： 抑鬱症、強迫症、創傷後壓力症候群 雖然我哋未有辦法 可以深入了解呢啲病嘅病理 或者個腦點受呢啲病影響 但係我哋已經搵到一啲異常嘅神經連接 或者係患有呢啲病嘅病人 個腦嘅信息傳遞有咩差別 
我哋叫呢個情況做「腦功能聯結圖譜」 你可以將「腦功能聯結圖譜」 當成係大腦嘅線路圖 
我之後會再講多啲呢樣嘢 
最重要嘅一點就係 當你開始研究心理病 即係五個人就有一個患上嘅病 你會發覺大腦嘅神經連接方式 可以好唔同 但係連接方式卻係有跡可尋 而且某啲連接方式就係 造成心理病嘅元兇 
呢個同我哋平時認識嘅大腦疾病 例如亨丁頓舞蹈症、柏金遜症 或者阿茲海默症，有啲唔同 呢啲病之不過損壞你部份大腦皮質 
但我哋而家講梗嘅問題係塞車 有時候係繞道 又或者係大腦線路本身就係咁樣連接 以至大腦本身點樣運作 
如果你想嘅話，你可以攞心肌梗塞 即係心臟病 同心律不整嚟比較 心臟病表示有啲心臟組織死咗 而心律不整就係因為 心臟內部溝通有問題 令到成個器官冇辦法運作正常 
兩個病都可以致命 但係，淨係得一個有著重大毛病 
當我哋諗到呢啲病嘅時候 我哋不妨深入啲睇下 其中一個病，精神分裂症 因為我認為呢種病有助明白 點解要將精神病諗成係大腦疾病 
呢幾張係國家心理衛生研究院嘅 Judy Rapoport 同佢啲同事 喺研究早發性精神分裂症細路仔嘅時候 掃描出嚟嘅 你可以睇到上高，紅、橙、黃嘅地方 灰色神經組織比較少 佢哋追查呢啲細路仔五年 將佢哋同同年紀嘅細路比較 你可以發現 特別喺好似背外側前額葉皮層 或者顳上回 都有大量嘅灰色神經組織損失 
如果你想將佢諗得實質啲 你可以將正常發育諗成係皮質質量減少 或者皮質灰色神經組織流失 而精神分裂就係 呢啲灰色神經組織損失得太多 當你損失到一定數量嘅時候 過咗一個點嘅時候 我哋就界定咗呢個人有呢個病 因為佢哋有幻覺同埋妄想嘅症狀 
呢個係我哋可以觀察到嘅 
但係，睇真啲 你會發覺佢哋已經過咗另一個臨界點 
佢哋係好早期嘅時候 就過咗個大腦嘅臨界點 應該唔使等 22 或者 20 歲 而係 15 或者 16 歲嘅時候 你就可以開始睇到 大腦嘅發育軌跡已經好唔同 但行為方面就冇 
點解呢個好重要呢？ 第一，因為喺腦疾病病人當中 行為會係最遲受到影響嘅一樣嘢 
我哋從阿茲海默症、柏金遜症 亨丁頓舞蹈症知道 
大腦疾病要起碼有十年長 行為先至會有變化 
我哋而家所用嘅工具 可以畀我哋提早好多偵測到腦嘅變化 早到喺症狀出現之前就偵測得到 
但係最重要嘅 我哋返返去我哋一開始嗰度 
醫學界嘅好消息就係提早發現、介入 
如果我哋等到心臟病發個陣時先救 我哋呢個國家就會有 110 萬條生命白白冇咗 
呢個就正正係我哋而家所做嘅嘢 因為我哋認為一個人 只要有是旦一種呢啲腦疾病 就會有行為障礙症 
我哋只能夠等到行為徵狀 出咗嚟先做到嘢 
所以呢樣唔係提早偵測或者介入 
我想講嘅係 我哋仲未完全準備好咁樣做 
我哋冇全部嘅知識 我哋甚至乎唔知道個工具會係咩 亦都唔知道喺每一個案件中 我哋應該準確搵咩嘢 先至可以喺行為症狀浮現之前 就可以知道一個人有心理病 
但係，頭先講到嘅嘢 提示咗我哋應該點樣去諗 同埋應該點樣走 
我哋會不會好快就會到嗰度？ 
我認為呢樣嘢 喺未來幾年係會發生嘅 但係，喺我結束之前，我想引用 一個就著觀念轉變同埋科技進步 諗咗好多嘢嘅人 講到呢樣嘢會點發生，佢就係蓋茨︰ 
「我哋永遠都高估咗 未來兩年會發生嘅變化 並且低估咗未來十年會發生嘅變化。」 
多謝大家 
（掌聲） 