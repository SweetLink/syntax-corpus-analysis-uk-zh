你哋宜家做緊嘅嘢係害緊你哋 
就算車，或者網路 又或者我哋一直講緊嘅智能電話都好 你每日用佢哋嘅次數都唔夠呢樣咁高 就係你哋嘅臀部 
今日，人平均每天坐 9.3 個鐘 呢個比我哋嘅瞓覺時間 7.7 個鐘，仲要多 
「坐」係難以置信嘅普遍 因為所有人都做緊同樣嘅嘢 而且平時我哋冇諗過我哋坐咗幾耐 我哋甚至冇發覺呢樣嘢係唔好 
可以話，我哋呢一代坐嘅問題 等如上一代人吸煙嘅問題 
坐當然仲有不良嘅健康後果 當中嚇人嘅，除咗腰部問題之外 
仲包括乳癌同結腸癌 呢兩樣都同缺少運動直接相關 缺少運動嘅人當中分別有一成人 患上咗乳癌同結腸癌 
亦都有 6% 缺少運動嘅人患上心臟病 7% 嘅人患上 2 型糖尿病 2 型糖尿病亦都我爸爸過身嘅原因 
到呢一刻，呢啲統計應該都說服到我哋 唔好由朝坐到晚 但如果你好似我咁 仍然都係無動於衷嘅話 
咁社交就係令你同我活動嘅原因 
人哋叫我參加一個會議 但係安排唔到畀我入去 於是就話 「我聽日會同狗仔一齊散步， 你會嚟嗎？」 
咁樣聽起嚟可能好奇怪 但係，我記得第一次開會嘅時候 我同自己講「我要問下個問題」 查實係因為開會期間 我會不停咁氣咳同普通咳 
而我又唔想影響大家 想早啲問完問題走 
所以，我決定與其飲咖啡開會 或者喺會議室開會 我倒不如叫人哋同我一邊行路一邊開會 一個星期大概 20 到 30 英里 
咁樣嘅開會方式改變咗我 
其實做行路開會之前 我曾經覺得健康同工作不可兼得 無可能兩全其美 
但係宜家，經過幾百次行路開會之後 我學到一啲嘢 
首先，我哋其實可以跳出傳統思維框框 做未做過嘅嘢 
就算係同大自然或者運動有關嘅事也好 
呢種思維模式確係有用 第二點，或者係我最反思深刻嘅一點 講緊我哋好多時會將問題放大到無限大 而啲問題其實唔係我哋睇到嘅咁大 
如果我哋解決問題 以及用第二個角度去看待呢個世界 包括政治、商業、環境、就業方面 同重新詮釋面對嘅問題 令佢哋正反兩面睇起嚟都正確 
當你重新了解問題 然後又同人哋一路行路一路開會 好多嘢就會變成做得到、可持續 同埋切實可行 
我開頭講到臀部 我最尾想講︰ 大家要行路同開會 
畀行路帶領談話 
當你做到時 你會發現新鮮空氣可以畀到你新嘅思維 亦都因為你做事方式唔同咗 你會有全新嘅想法 
多謝大家 
（掌聲） 

我哩一生人嘅時間 唔係用喺學校度，就係用係返學途中 再唔係就係用喺傾學校嘅事上 
（笑聲） 我父母都係從事教育 我公公婆婆都係從事教育 我喺過去四十年嘅工作亦同佢哋一樣 
所以，我咁多年嚟 從唔同角度睇教育改革 
有啲教育改革係好嘅 
有啲就唔係咁好 
我哋知道點解有啲學生輟學 
我哋知道點解有啲學生學唔到嘢 
原因不外乎係貧窮、低出席率 朋輩嘅壞影響 
但有件事我哋從來都無討論過 或者咁講，有件事我哋好少提起嘅 就係人與人之間關係嘅價值同重要 
James Comer 講過 學習要有效，就要有良好嘅師生關係 
George Washington Carver 話 所有嘅學習都係同理清關係有關 
在座嘅每一位 總會受過一位老師或者大人影響 
咁多年嚟，我一直觀察老師點教學生 
我見過最好嘅教學，亦都見識過最差嘅 
有位同事同我講過︰ 「學校出糧冇叫我鍾意細路仔， 
學校叫我教書㗎咋。 
我嘅本份就係教書， 
班細路嘅本份就係吸收。 成件事就係咁簡單。」 
我同佢講︰ 「你知唔知呢，細路係唔會 喺佢哋唔鐘意嘅人身上學嘢㗎。」 
（笑聲、掌聲） 佢話：「你唔好亂嗡。」 
我同佢講：「你唔改嘅話， 你哩一年會過得好漫長同好艱難。」 
唔使我多講，佢嗰年嘅確好艱難 
有啲人覺得人際關係叻唔叻係天生嘅 
但我會認同話史提芬 ‧ 哥威嘅講法 
佢話，你只係需要做幾件事 例如，嘗試主動了解他人 而唔係要求人哋去了解你 
你有冇諗過其實你可以做 好似道歉咁嘅簡單嘅事？ 
同細路講對唔住，佢哋會好驚 
（笑聲） 我有一堂數學堂教比例 
但我數學唔係咁好，而且嗰陣仲努力緊 
（笑聲） 於是我返去睇返我本教師版教科書 
我先發現成堂教嘅嘢都係錯嘅 
（笑聲） 所以我第二日返去上堂嘅時候，我話︰ 「各位，我要同大家道歉。 
我上一堂教嘅嘢係錯嘅，真係對唔住。」 
佢哋話：「唔緊要，老師。 
你教得好投入，我哋會原諒你。」 （笑聲、掌聲） 
我教過好差嘅班 佢哋嘅成續好差，我當時仲喊咗 
我諗，我點可以喺九個月之內 將哩一班學生提升到需要達到嘅水平？ 
真係一件好難嘅事，真係好難 
我點樣可以提高 一個小朋友嘅自信嘅同時 又提高佢嘅成績呢？ 
有一年我諗咗個好計仔 
我同所有學生講︰ 「你之所以被選中嚟到我哩班 係因為我係最好嘅老師， 你係最好嘅學生。 學校將我哋擺埋一齊， 叫我哋做其他人嘅榜樣。」 
有個學生問：「真係？」 
（笑聲） 我話：「係，我哋要證明畀其他班睇。 為咗唔好畀人哋留意我哋， 我哋行出門口時， 
唔可以發出噪音，要唔望周圍行路。」 
（笑聲） 我要佢哋講：「我得嘅， 
我嚟哩度嘅時候已經好叻， 
我離開嘅時候要比之前叻， 
我又叻又堅強。 
我值得喺度接受教育， 
我要做到成績出嚟， 我要令人刮目相看， 要天高任我行。」 
佢哋全部大嗌「好耶！」 
（笑聲） 如果你講得多上面嘅嘢 你自自然然就會做到當中嘅嘢 
（掌聲） 有一次我出小測，一共有廿題 
有個學生答錯十八題 
我寫咗「+2」喺佢份卷上面 仲畫咗個笑面公仔 
（笑聲） 佢問：「老師， 咁我係咪即係攞 F？」 
我話：「係。」（笑聲） 
佢又問：「咁點解 你要畫個笑嘅公仔？」 
我話：「因為你有進步， 
你答啱咗兩題，你無全部錯曬。」 
（笑聲） 我話：「如果我哋再溫返哩一部分， 你會唔會做得再好啲？」 
佢話：「會，老師， 我可以做得好啲。」 
你睇，如果我寫「-18」 會令人失去衝勁 
但係「+2」會令人感覺唔係最差 （笑聲、掌聲） 
咁多年嚟我睇見我媽媽 小息時間都同學生溫習 下晝就去做家訪 佢亦會買梳、刷、花生醬同餅乾 放喺櫃桶畀細路食同用 亦會準備面巾同番梘畀有體臭嘅學生 
你知啦，有陣味好難教㗎嘛 
（笑聲） 而且細路可以好曳 
所以佢將哩啲嘢收埋喺櫃桶度 好多年之後，當佢退咗休之後 我見到哩啲細路過嚟 同佢講：「你知唔知呀老師， 你改變咗我嘅人生， 
你令啲嘢變成啱我嘅。 
就算我喺人生低谷 覺得自己唔得嘅時候， 你都令我覺得我係得嘅。 
我希望你可以睇到今日我嘅成就。」 
當我媽媽兩年前以 92 歲高齡 過身嘅時候 好多學生嚟參加佢嘅喪體 我喊，唔係因為佢離開咗 而係因為佢留低嘅無形資產 佢同其他人建立嘅關係永遠唔會消失 
咁師生之間嘅關係 可唔可以強化？絕對可以 
你會唔會鍾意你所有細路？梗係唔會 
（笑聲） 而且你知道你必定會生咗 個最難教嘅細教出嚟 
（笑聲） 所以唔會，你唔會個個都鐘意 
但係佢哋出生於哩個世界總有理由 
就係你哋之間嘅聯繫、關係 咁所以，一方面，小朋友唔知道 你唔鍾意佢哋全部 
另一方面，老師好似演技優秀演員咁樣 我哋返工，即使唔想做都好 即使教育政策幾咁荒謬都好 我哋都會繼續教 
我哋繼續教，因為哩件係我哋該做嘅事 
教學應該係開心嘅事 
只要我哋教出嚟嘅學生 唔怕冒險、大膽思考 同埋老師默默鼓勵 哩個世界就會充滿力量 
每個細路都應該受到鼓勵、讚賞 同埋有一個永遠唔會放棄佢 明白關係重要 同埋堅持佢哋要盡力做到最好嘅大人 
哩件工作係咪好難？你話呢？ 
哩樣嘢唔係無可能 
我哋可以做到，因為我哋係教育家 
我哋嘅職責就係要改變世界 
多謝 
（掌聲） 

我有啲緊張 因為我老婆 Yvonne 同我講 「Geoff，你有睇 TED 嘅演講嘎。」 
我話︰「係啊，老婆， 我最鐘意 TED 演講嘅嘞。」 
佢話︰「你知啦， 嗰啲人都係好叻好犀利嘎喔。」 我話︰「我知我知。」（現場爆笑） 佢話︰「噉佢哋唔會鐘意好似你噉嘅 嫐爆爆、發曬火嘅黑人嘅喔。」 
（現場爆笑） 跟住我話︰「放心啦老婆， 我會喺台上表現得好好㗎啦。 信我，會好好㗎啦。」 
不過，我宜家的確好火。（現場爆笑） 對上一次我望自己，我都係… （鼓掌） 點解我又興奮又嬲呢？ 
因為今年 我哋將會毫無必要噉 嘥咗幾百萬嘅學生 但係宜家，我哋可以救佢哋 
我哋嘅師資質素係點，你都有眼見㗎啦 
唔好同我講，佢哋無辦法幫到哩啲細路 我知佢哋可以嘅 
絕對可以 
噉點解我哋仲未去解決哩個問題呢？ 
嗰啲教育工作者一直以黎都墨守成規 佢哋根本唔在乎有幾多百萬嘅 青少年無得到良好教育 佢哋仲係一如既往噉做無用嘅嘢 但係從來都無人對佢哋發過火，係嘛？ 同佢哋講︰「夠嘞！ 噉樣嘅教育夠嘞！」 
所以哩一種噉嘅教育模式係唔合理嘅 
我喺城市內圍長大 56 年前，響我開始讀書嗰陣 就已經有好多細路讀唔成書 嗰陣啲學校教育好差 但係 56 年後嘅今日 哩啲學校一樣噉差 
你知道差嘅學校係點樣嘅呢？ 
佢唔同一支紅酒，紅酒越耐越好 
（笑聲） 紅酒黎講，你會話 1987 年嗰年紅酒特別好，係嘛？ 
哩啲學校就係噉，噉多年黎 仲係用緊同樣嘅教學方法 
就係千人一面 成綪好嘅恭喜你，否則，係你唔好彩 
點解我哋無改革？ 
唔好講我哋唔可以做得更好 
你去到哩啲 50 年黎 都教唔好學生嘅學校 然後問間學校︰ 「你哋嘅教學計劃係點嘎？」 
佢哋會答你︰ 「我哋嘅教學計劃同舊年一樣。」 
哩啲算係咩運作模式啊？ 
舊時，銀行朝早 10 點到晏晝 3 點營業 
朝早 10 點到晏晝 3 點 食晏時間仲關門添 
噉邊個喺朝早 10 點 到晏晝 3 點哩段時間去銀行？ 
咪無業遊民咯 但係佢哋都唔需要去銀行 因為佢哋都無錢 
究竟係邊個創造噉嘅運作模式嘎？ 
但係佢都運作咗幾十年喎 
你知點解嘛？因為佢哋唔在乎 
佢哋眼中冇顧客 
眼中只有銀行家 佢哋淨係為自己著想就得嘞 
你要開工點去銀行？ 佢哋無所謂 
佢哋都唔在乎我 係咪因為去唔到銀行而發火 你可以去第二間銀行嘎 
眼見所有銀行嘅上班時間都係一樣 
有一日，有個銀行家忽發奇想 
可能我哋應該喺啲人 唔使返工嗰日都營業 
啲人可能鐘意呢。就例如，星期六噉？ 
又例如引進新科技？ 
你知啦，我係技術迷 雖然我承認我係老咗啲 
以前我係有啲落後，同埋唔多信科技 所以當佢哋推出嗰啲新嘢嘅時候 嗰啲叫你放張銀行卡入去 就會有錢出黎嘅櫃員機 我就諗︰「部機邊識數錢啊？ 
我絕對唔會用嘅。」 
睇返轉頭，科技喺度變，人事都喺度變 
但係教育無變過。點解？ 
點解當我哋已經唔再用 撥動式電話嘅時候 當我哋唔再有人因為 脊髓灰質炎而殘廢嘅時候 嗰陣嘅教育方法 卻係咁多年黎冇變過嘅呢？ 
如果你宜家提出一個改革計劃 人哋會話你激進 
佢哋會講你好多壞話 
但係我話如果科學指出 我哋最差嘅細路 會喺暑假期間已經跟唔上 你六月見到佢哋 或者會覺得佢哋成績仲可以 
但係你九月份再睇 佢哋嘅成績就會一落千丈 
你會話，吓！ 但哩樣嘢我 1975 年已經知道 當時我仲喺哈佛教育學院讀緊書 
當時我話︰ 「哇，哩個係一個 好重要嘅研究發現。」 
因為佢提示咗我哋需要做啲嘢 
（笑聲） 每過十年佢哋都得出同樣嘅研究發現 
就係︰成績差嘅學生喺暑假已經跟唔上 
哩種制度限制咗你 唔可以叫學生喺暑假返學 
我一直都響度諗 究竟係邊個制定哩啲規矩嘅呢？ 
我響哈佛畢業 噉多年黎，我以為我知道好多嘢 
佢哋話，係因為跟農業耕作嘅日子 但係等我話你知點解噉樣講唔過去 
我從來都唔信係噉 因為眾所皆知，如果你從事耕作業 你唔會起七月同八月插秧 
而係起春天插秧 
所以，係邊個嘅主意呢？ 
邊個提出嘅呢？ 點解我哋會噉做呢？ 
其實起十九世紀四十年代 當時嘅學校係全年開放嘅，係全年 因為嗰陣好多人每日要工作好多個小時 
令到佢哋嘅細路無地方安置 
學校於是成為咗一個好好嘅選擇嘞 
所以哩個唔係由個天決定嘅 
噉點解我哋唔掌握自主權呢？ 
因為我哋教育界拒絕科學 
雖然比爾蓋茨企出黎講︰ 「噉做係得嘅，所以我哋可以做。」 
但美國有幾多個地方會做？一個都無 
一個都無。噢係喔，仲有兩個 
總會有一啲地方，有啲人會做正確嘅事 
但整體嚟講，作為專業人士 我哋要阻止哩種一成不變 
科學已經講得好透 而我哋所知嘅就係，問題經已發生 
係嘛？哩個諗法喺我哋屋企三比零通過 
我老婆同我有四個細路 三個已經長大成人，一個 15 歲 
關於我哋嘅事，講就有排講嘞 
（笑聲） 開始有第一個細路嘅時候 我哋仲未知大腦發育嘅科學 
我哋當時仲未知嬰兒頭三年有幾緊要 
亦唔知佢哋嘅大腦係點樣一步步發育 
亦唔知語言、刺激、反應、對答 對於兒童嘅發育係有幾重要 
當然宜家我哋人人都知道嘞 但我哋點做呢？我哋乜都無做 
有錢人知道，受過教育嘅人都知道 
所以佢哋嘅細路會贏在起跑線 
而窮人唔知 我哋亦無做任何嘢去幫佢哋 
但係我哋都知哩樣係好重要 
就好似宜家有學前班 我哋知道對細路有益 
同樣窮人嘅細路亦需要學前班 
但係好多地方偏係冇學前班 
我哋知道公共醫療服務不可忽視 
你知啦，我哋提供公共醫療服務㗎嘛 好多人會向我抱怨 因為啲人會向我負責 同埋因為我會處理資料 但係做醫療行業嘅 我哋需要籌集好多資金 
好多人黎資助我哋嘅時候，會同我講︰ 「Geoff，點解你要提供哩啲服務啊？」 
我成日都亂作一通 
所以我話︰「你知啦， 一個細路有蛀牙嘅話， 讀書就讀唔好啦嘛。」 
嗰陣時我亂作係因為我要籌款 
但係宜家我老啦，你知我點答佢哋嘛？ 
點解我要提供醫療服務 體育、娛樂同藝術畀嗰啲細路？ 
因為我鐘意細路仔（笑聲） 
我真係好鐘意細路嘎 （笑聲） （掌聲） 但係當啲人係都要我畀一個原因嘅時候 我就會話︰「我噉做係因為你 都會為你嘅細路噉做。」 
你從來唔會起麻省理工嘅研究報告睇到 畀你嘅細路學跳舞會幫到佢哋學代數 不過你都會畀佢哋學跳舞 同埋你睇到佢哋想學，你會好興奮 噉點解窮人嘅細路 唔可以有同樣嘅機會呢？ 噉樣係好基本嘅要求黎啫 
（掌聲） 另外一樣嘢就係 
我係一個鍾意測驗嘅人 而學生需要成績報告 老師做一件事嘅時候，認為可行 但最後發現行唔通… 
我嘅意思係，你係一個教師 你工作，你教書 你認為你識得曬所有嘢 
但係你發現學生唔明白 但測驗有個問題 
我哋做嘅考試… 下星期，即係四月份嗰陣 我哋會起紐約舉行考試 
但你知我哋會起幾時知道考試結果？ 
可能七月份，亦都可能係六月份 
考試嘅結果將會包含好多資料 
啲資料可能會表明學生 阿 Raheem 嘅成績唔多理想 唔識做兩位數嘅乘法，總之好多資料 但係你得到資料嘅時候學校已經放假嘞 
噉你點做呢？ 
你放假囉。（笑聲） 好嘞，到你放假返黎嘅時候 
舊年嘅測驗資料你都有齊嘞 
但係你唔會去睇佢 
點解呢？ 
因為你今年你有新嘅課程要上 
噉樣我哋咪浪費咗好多錢 起哩啲測驗上邊！ 
幾十億美金就為咗 哩啲太遲出而無用嘅資料 
我九月份需要哩啲學習進度報告 
我十一月份需要哩啲學習進度報告 
我需要知道你跟唔跟得上 我而且需要知道 我做嘅嘢幫唔幫到你學習 
我就係需要起某個禮拜就知道 
因為到年尾已經太遲啦 
噉因為我宜家做得耐咗 洞察力都比以前好 
我可以預測學校嘅成績 
你帶我去任何一間學校 
我對嗰啲內城資質比較差 但努力緊嘅學校特別在行 
你同我講舊年 48% 嘅學生 會達到年級水準 
噉我就問︰「好， 噉你哋嘅計劃係點呢？ 舊年到宜家你哋做咗啲乜嘢呢？」 
你話，「我哋都係做緊同樣嘅嘢。」 
噉我都可以預測嘞。（笑聲） 今年，44% 到 52% 嘅學生 會達到年級水準 
而每一次我嘅預測都係準 
我哋用咗咁多錢起教育上 我哋得到咗乜嘢呢？ 
宜家老師需要切切實實嘅資訊 去知道佢哋學生嘅情況 
關鍵就起今日，因為你可以做返啲嘢 
另外一個我覺得我哋 應該關心嘅問題就係︰ 
我哋唔可以扼殺創新 
我哋必須創新 但係當你噉做嘅時候好多人會唔鍾意 
你唔跟大隊，佢哋就嬲 
當你想嘗試新嘢嘅時候 啲人就會話︰「哇。特許學校喔！」 我話，喂，我哋試下啦，睇下會點 
但宜家哩種教育模式 已經錯咗 55 年嘞 
我哋試下第二種啦 
但難就難在當中有啲新措施又唔得喎 
有人同我講︰「嗰啲特許學校 好多都唔掂。」 
的確係，而且唔應該再繼續落去 
我真係覺得哩啲學校應該執咗去 
但係我哋唔應該因為一啲失敗例子 而唔採取改革行動 
係嘛？因為噉係唔符合做事手法 
就好似技術噉 想像下如果我哋噉樣對待新技術 
每一次新科技失敗 我哋就認輸，「算啦。」噉啱唔啱呢？ 
你知嘛，有人說服咗我—— 相信你哋好多人都有同樣嘅經歷 就係最新最勁嘅掌上型電腦 
佢哋同我講︰ 「Geoff，你有咗呢部嘢， 你就唔再需要其他嘢嘞。」 
但係三個禮拜之後哩部嘢就彎咗嘞 
我好後悔浪費咗噉多錢買哩部嘢 
但係啲人就會停止發明咩？ 唔會。無一個人會 
佢哋仲係繼續發明新嘅嘢 
每個人都有失敗 但失敗唔應該阻止你向前嘅 
我哋作為教育工作者 有啲嘢我哋知道我哋係可以做到嘅 
同埋我哋應該做得更好 細路嘅評估我哋要早啲去做 我哋要確保提供足夠嘅支援畀年輕人 
我哋要盡可能畀佢哋機會 
我哋必須噉樣做。但係哩個關乎創新 我哋必須一直創新 直到我哋搵到最好嘅教育方法 哩個係至關重要嘅 
亦都會係我哋教育領域嘅一個重大挑戰 
我哋美國唔可以再等上 50 年再黎改革嘞 
我哋已經無時間嘞 
我唔知有無財政危機 不過我知道有教育危機 而且哩一刻我哋正面對緊教育危機 但如果我哋繼續任由啲政客胡說八道 話我哋負擔唔起噉嘅改革 比爾蓋茨話教育改革要用五十億美元 
五十億對於美國黎講係咩概念？ 
今年起阿富汗我哋用咗幾多錢嘞？ 
幾多萬億？（掌聲） 當一個國家重視一樣嘢嘅時候 即使用一萬億都唔會眨眼 
當美國嘅安全受到威脅嘅時候 我哋使幾多錢都冇所謂 
但要令到國家真正有保障 我哋必須盡力培育下一代 令佢哋將來有能力有魄力 去接掌我哋嘅位置 響思考力，科技同民主等 哩啲我哋重視嘅領域裏面引領世界 
我敢講解決哩啲問題 所需要去做嘅並唔多 
當我哋解決種種情況 我就唔會再嬲（笑聲） 所以，請你哋一齊幫下手 
多謝。好多謝你哋 
（掌聲） 主持︰喺 Harlem 兒童區入面 中學生嘅輟學率係幾多呢？ 
講者︰你知啦，主持 舊年喺我學校嘅高中畢業嘅學生 係百分百嘅 
佢哋亦都全部人升咗上大學 
今年嘅高中學生亦都係百分百畢業 
聽講當中有 93% 俾大學錄取 
另外 7% 我哋仲要努力 
目前情況就係噉嘞（掌聲） 主持︰噉佢哋離開咗學校之後 你點樣繼續跟進呢？ 
講者︰你知啦 我哋國家一個好嚴重嘅問題 就係哩啲細路啦嘛。哩啲細路 哩啲脆弱嘅細路，即使你逼佢哋返學 好多都會輟學嘅 
所以我哋明白到必須提供 一系列嘅支援畀佢哋 就好似一個負責任嘅家長噉 
你要去煩住佢哋，同佢哋講 「我想睇下你啲成績喔。 上次個測驗你做成點啊？ 
你話咩話？你想輟學？ 
你唔想返去讀書嗱？」 
所以好多我嘅學生都知道你輟學 你就唔可以返去 Harlem 因為 Geoff 會搵你 
佢哋會話︰「我真係唔想再返學。」 
唔得，你要留返喺學校 我唔係講笑嘎 哩樣嘢同毅力有些少關係 
當一個細路知道你唔畀佢哋失敗嘅時候 無形中畀咗佢哋一啲壓力 噉佢哋就唔會咁輕易放棄 
有時候雖然佢哋無噉嘅勇氣同毅力 但佢哋會話︰ 「我知我啊媽知道我 唔繼續讀書會好嬲。」 
哩樣對細路黎講係好重要嘅 同埋會幫到佢哋堅持落去 
我哋努力創造一系列方法幫佢哋補習 畀佢哋支援，同埋我哋會一直鼓勵佢哋 我哋會話畀佢哋聽︰ 「你可以做到嘅。雖然係好困難， 但係我哋唔會畀你唔合格。」 
主持︰好嘅，多謝你 Canada 博士 
請大家再次畀啲掌聲！ 
（鼓掌） 

當我 27 歲嘅時候 我離開咗要求好高嘅管理顧問工作崗位 轉去做一份要求更高嘅工作：教書 
我去咗紐約市嘅公立學校 教七年級學生數學 
同任何老師一樣，我會出測驗同考試卷 
我會畀功課同作業 
當作業返嚟嘅時候，我就會計分 
我發現智商並非唯一一個能分辨出 我最好同最差嘅學生 
我其中一啲成績最好嘅學生 並唔係智商爆膨 
同樣，我一啲最聰明嘅學生 反而唔係做得咁好 
呢樣令我反思七年級數學科的確係難嘅 
好似要學︰比例、小數點 平行四邊形嘅面積等 
但係要學識呢啲概念唔係冇可能 我相信我每個學生只要付出時間同努力 就能夠學識科目嘅內容 
教多幾年書之後 我得出嘅結論係我哋嘅教育 需要更加了解學生 同埋從學習動機同心理角度考慮事情 
喺教育系統之中 我哋最識得量度嘅就係智商 
但係如果學習能力並唔係最能夠決定 一個人喺學校同人生中嘅成就？ 
所以我離開咗課室 我去咗研究生院讀書，出嚟做心理學家 
我開始觀察喺唔同困難情況下 嘅孩子同成年人 而喺每次嘅觀察過程中我問嘅問題係 呢度邊個係成功，同點解？ 
我同我嘅研究隊伍去咗西點軍校 
我哋嘗試預測邊位受訓者 會留得喺軍隊裏面 同埋邊位會退出 
我哋去咗全國串字比賽 喺嗰度嘗試推測邊個小朋友會晉級 
我觀察咗喺比較多問題嘅社區 任教嘅新老師 問下嗰啲老師學期尾 會唔會仍然喺度工作 而留得低嘅教師裡邊 邊個能夠最有效提高學生嘅學習成果？ 
我哋同私人公司合作 問下公司入面邊個推銷人員仲做緊？ 
邊個會賺最多佣？ 
睇返唔同人嘅情況下 我哋搵到一樣嘢嚟預測一個人嘅成功 
佢唔係人際關係 
唔係外貌、健康、智商 
而係意志 
意志係熱情加恆心 
意志等如耐力 
意志就係日日跟隨自己嘅未來路向發展 唔係講緊一個禮拜或者一個月 而係經過好多年嘅無數努力 去將心中嘅未來變成現實 
意志好似跑馬拉松一樣，長時間陪住你 
幾年前，我開始 喺芝加哥公立學校研究意志 
我請咗幾千個初中生做問卷調查 然後等咗多過一年，睇下邊個會畢到業 
結果顯示有多啲意志嘅學生 畢業可能都高好多 重要係講緊我攞差唔多背景嘅學生比較 例如家庭收入、標準化成就測驗嘅分數 同埋學生喺學校覺得係咪安全 
所以，意志唔單只喺西點 或者全國串字比賽之中重要 
佢亦喺學校裡邊都好重要 尤其對於有輟學可能嘅學生更加重要 
對我嚟講，最震驚嘅係 原來我哋對意志嘅認知係咁細 科學亦唔係好了解佢 無人知道點樣培養佢 
每日，家長同老師會問我 「我點樣可以 喺小朋友身上培養意志呢？ 
我點樣做至能夠教識孩子做事嘅恆心？ 
我點樣做可以令佢哋 毅力地堅持到底？」 
講真，我唔知道。（笑聲） 
我剩係知道才幹唔會令你有意志 
我嘅數據顯示得好清楚 有好多才能十足嘅人 根本就冇做到訂落嘅目標 
其實，喺我哋嘅數據裡面 意志通常係同才能 完全冇關甚至負相關 
到目前為止 我聽過喺小朋友當中 培養意志嘅最好提議 就係一樣叫做「成長心態」嘅理念 
呢個理念係由史丹福大學嘅 Carol Dweck 提出 就係話，學習能力並非固定嘅 係可以隨著你嘅努力而改變 
佢又指，當小朋友讀到 腦部點樣因應挑戰而變化同成熟嘅時候 佢哋會更加喺失敗嘅時候堅持 因為佢哋唔相信失敗係永久嘅 
所以成長心態係一個培養意志嘅好方法 
但我哋需要更多 
我亦都喺呢度總結我嘅說話 因為我哋而家就係停留喺呢一步 
我哋要做嘅工作就喺我哋眼前 
我哋需要將我哋最好嘅諗法 最強烈嘅直覺攞去測試 
我哋大家都要評估我哋自己有冇成功過 我哋都要唔避忌失敗、犯錯 而且要從錯誤中學習 
換句話講，我哋需要意志 令我哋嘅孩子更加有意志 
多謝 
（鼓掌） 

七十年代，我曾經喺中國湖南省 接受咗兩年嘅體操運動員訓練 
到小學一年級嘅時候 當地政府想將我轉去一間體育學校就讀 全部公數 
但係我嘅虎媽唔肯 
我爸爸媽媽都希望我 可以好似佢哋咁做工程師 
佢哋經歷過文化大革命 於是堅定認為 要得到幸福只有一個途徑 就係搵到一份又穩定又高收入嘅工作 
佢哋覺得我鍾唔鍾意份工根本唔重要 
但係我當時嘅夢想係成為中國歌劇家 
哩幅相係我想像緊彈緊鋼琴 
一個歌劇家要從細細個開始訓練 學體操技巧 我千方百計令自己入到歌劇學校 
甚至乎我寫信畀校長 同埋一個電台節目主持人 
但係，無一個大人接受我嘅諗法 
無人相信我係認真嘅 
只有我嘅朋友支持我 但係佢哋始終都係細路 都係無話事權嘅 
等到我 15 歲 我知道我年紀太大，唔再適合訓練 
而我嘅夢想永遠都唔會成真 
當時我驚喺我嘅餘生裡面 我只能夠爭取唔係我最想要嘅幸福 
一切一切，實在太唔公平喇！ 
於是乎，我決定再為自己確立一個夢想 
身邊無人可以教我？ 
無問題，我自己喺書本度學 
我喺《傅雷家書》搵到 我想要嘅父母意見 哩本書收錄身為作家嘅父母 同身為音樂家嘅兒子之間來往嘅信件 喺《簡愛》裏面 我搵到獨立自強嘅女性模範 而唔係孔子儒家所要求嘅三從四德 由《兒女一籮筐》哩本書 我學識點樣提高工作效率 讀咗哩兩本書之後，我立志出國讀書 ︰ 
[ 三毛《三毛流浪記》、 南懷瑾《歷史的經驗》] 1995 年，我嚟到美國 我諗喺度我應該讀咩書先？ 
答案肯定係中國嘅禁書啦 
《大地》講嘅係中國農民嘅故事 
所以不利於中國政府嘅思想教育 
聖經幾有趣，但係始終有啲奇怪 
（笑聲） 我哋可以擇日再講聖經 
但係十誡嘅第五誡令我明白到一點： 「 你應該以你嘅父母為榮。 」 
我當時諗「為榮」同「順從」好唔同 「為榮」要比「順從」仲好 
哩本書幫我走出儒家道德嘅規條 亦都幫我同父母之間建立新關係 
美國嘅新文化亦都令我養成 比較閱讀嘅習慣 
比較閱讀令我睇到好多 
例如，當我第一次見到哩幅地圖 就覺得唔順眼 因為哩幅係中國學生 由細睇到大嘅世界地圖 
我從來都無睇過呢幅地圖 中國唔一定要喺世界嘅中心 
地圖往往反映主觀嘅睇法 
事實上，比較閱讀並唔係乜嘢新鮮 
學術世界裡面，比較閱讀係家常便飯 
甚至已經自成一個研究領域 例如比較宗教、比較文學 
比較同對比可以令學者 對某個話題有更全面嘅理解 
所以我諗，既然比較閱讀對研究有用 點解唔可以用喺日常生活度？ 
所以我每次睇書 都會擺第二本書做比較 
哩啲書可以係有關人物 [ 沃爾特 · 以撒森《本傑明 · 佛蘭克林》、 大衛 · 麥考夫《約翰 · 亞當》] 而哩啲人物都經歷過同樣嘅事件 或者做過朋友，共過患難 
[ 凱薩琳 · 格雷厄姆《個人歷史》、 愛麗絲 · 施羅德《滾雪球：巴菲特自傳》] 我亦都會比較相同情節 但唔同敍事手法嘅文學作品（笑聲） [ 金 · 詹姆斯版本《聖經》、 克里斯多夫 · 摩爾《羔羊》] 又或者嚟自唔同文化但相似內容嘅故事 就好似約瑟夫 · 坎貝爾 喺佢嗰本書《神話嘅力量》中提到 例如，耶穌同佛陀 兩個人都曾經遇到過三種誘惑 
對耶穌嚟講，誘惑都係 經濟、政治、精神上嘅 
對於佛陀嚟講，誘惑都係心理嘅： 情慾、恐懼、社會責任 ——都幾有趣 
所以如果你識得一門外語 咁將原文同譯文一齊讀都極有意思 
[ 湯瑪斯 · 梅頓翻譯嘅《莊子》、 艾倫 · 華特斯譯嘅《道德經》] 有人覺得翻譯會令文字嘅意藴損失 但我反而覺得有收穫 
例如，通過翻譯 我意識到中文嘅 「 快樂 」 字面上可以理解成 「短暫嘅愉悅」。嗯！ 
中文「新娘」字面上解 「新嘅媽媽」。哦！ 
（笑聲） 書本係我哋同古人、現代人 溝通聯繫嘅一個神奇通道 
我知道我唔應該再覺得寂寞或者弱小 
相較於其他人經歷過嘅嘢 一個夢想破碎其實都唔係啲乜 
我開始相信夢想並唔剩係用嚟實現 
佢最重要嘅一個意義就係 可以畀我哋嚟到夢想來源嘅地方 熱情嘅源頭、同快樂嘅根源 
就算一個已經破碎嘅夢想 都可以有咁嘅意義 
因為書本 我今日大部分時間先可以開心咁生活 我嘅生命先可以有返目標同埋變得清晰 
但願書籍永遠陪伴著你 
多謝 
（掌聲） 多謝 （掌聲） 多謝 （掌聲） 

所有嘢都係有關係嘅 
作為一個辛納科克印度人 我從小就知道呢一點 
我哋喺一個細嘅釣魚部落 就近紐約南安普敦、長島嘅東南部 
我細嘅時候 我爺爺會喺夏天帶我坐喺太陽之下 
天空完全冇雲 
過咗一段時間，我開始流汗 
我爺爺就向天指著話： 「你睇下，見唔見到嗰個啊？ 
嗰個就係你嘅一部分。 
嗰嚿就係由你汗水形成嘅雲， 將來化成雨來灌溉植物，同養動物。」 
之後我繼續探索大自然裏面 「生命互連」嘅事物 我個女同我講： 「媽媽，妳應該去追風」 所以 2008 年，我就開始追風 
因此我三日之後，渣得好快 為嘅就係追一個叫「超大胞」嘅巨雲 呢種巨雲能夠製造柚咁大嘅冰雹 同壯觀嘅龍捲風 但其實只有 2% 「超大胞」 落到大冰雹 
呢的雲可以闊成 50 英里 高度可以有 65,000 呎 
佢哋大到可以阻擋所有陽光 令到下面嘅事物好黑暗、好不祥 
追風係一個非常有質感嘅經驗 
溫暖同潮濕嘅風吹著你嘅背脊 泥土、小麥、青草和帶電粒子帶住氣味 
雲層呈現唔同色彩 形成冰雹嘅雲層，有綠色、綠松藍 
我學識咗對閃電產生敬畏 
因為我嘅頭髮以前係直㗎 
（笑聲） 講笑咋 
（笑聲） 真正令我興奮嘅係風暴嘅動態 即佢哋會同熔岩燈形狀嘅乳狀雲 一齊旋動、自轉同起伏 
佢哋就好似可愛嘅怪獸一樣 
當我影相嘅時候 我無啦啦記返我爺爺教過我嘅嘢 
當我企喺雲嘅下面 我唔單止見到一嚿雲 我仲明白到我有幸目睹嘅現象 係由製造我哋銀河、太陽系、太陽 甚至我哋地球嘅同一個力量所造成 雲團只係呢股力量嘅迷你版 
所以全部嘢都係有關嘅。多謝 
（掌聲） 

如果呢台機器可以做運動 意味著乜嘢？ 
我哋會借助四旋翼飛行器（四旋翼） 去展示機器運動嘅概念 同埋我哋喺機器運動方面嘅研究 
四旋翼已經面世好耐 
佢哋最近大熱嘅原因 係因為佢哋嘅機械原理簡單 
只要控制呢四個螺旋槳嘅轉速 呢部機器就可以翻側、俯仰、偏航 仲可以向任何一個方向加速 
呢部機器有電池、微型電腦 各種傳感器同無線電收發器 
四旋翼靈活係有代價嘅 
佢天生唔夠穩定 所以需要自動反饋控制 至保證可以飛得到 
咁點樣做到自動反饋呢？ 
天花板嘅攝像鏡頭同呢部手提電腦 形成咗室內嘅定位系統 
用嚟定位空間入面嘅物件 每件物件都有呢種反光標記 
收集到嘅定位數據會發送去 另一部手提電腦 執行估算同控制算法 跟住電腦會發送控制指令畀四旋翼 四旋翼亦都會執行計算同控制算法 
我哋研究嘅重點就係算法 
算法賦予呢啲機器活力 
咁係點樣設計出算法 令機器可以郁嘅呢？ 
我哋利用廣義稱為 「以模型為基礎嘅設計方法」 
我哋首先利用數學模型 掌握機器運動嘅物理數據 
然後用數學嘅一個細分學科 叫做控制理論，分析模型同合成算法 從而控制四旋翼 
例如，我哋係咁樣控制四旋翼︰ 
首先，用一系列微分方程 掌握佢嘅運動數據 
藉著控制理論，我哋修改呢啲方程式 得出一啲算法嚟穩定四旋翼 
等我示範下呢種方法有幾厲害啦 
假設我哋想四旋翼停喺空中之外 仲要穩定一轆棍 
經過簡單練習 人類已經可以做到呢個動作 雖然我哋比四旋翼有優勢 我哋可以雙腿掂地 有好靈活嘅雙手輔助 
但如果我金雞獨立嘅話，咁就有啲難 
注意轆棍頂部有反光標記 用嚟判斷轆棍嘅空間座標 
（掌聲） 大家可以睇到部四旋翼一直喺度微調 令轆棍平衡 
我哋係點樣設計算法搞掂嘅呢？ 
我哋將轆棍嘅數學模型輸入到四旋翼 
只要我哋個模型有齊 四旋翼同轆棍嘅資料 我哋就可以利用控制理論 建立控制算法去控制四旋翼 
睇下，就算我郁佢一下 佢都穩如泰山，都會返到去平衡點 
我哋仲可以修改模型 加入四旋翼預定嘅空間座標 
用著呢條有反光標記嘅指揮棒 就可以點四旋翼去任何我想嘅位置 而且同我保持特定嘅距離 
（笑聲） 呢啲特技動作嘅關鍵係算法 算法依賴數學模型同控制理論 
等我指部四旋翼返嚟先 畀四旋翼放低轆棍 宜家我會講解 理解物理模型 同現實世界運作規律嘅重要 
留意喺我放杯水上去嘅時候 四旋翼嘅高度下降咗 
唔似轆棍咁樣 我無喺四旋翼系統度 加入杯水嘅數學模型 
事實上，系統根本唔知道杯水喺度 
同之前一樣，我可以用指揮棒 指揮四旋翼嘅走向 
（掌聲） 大家可能會問 點解玻璃杯嘅水唔會倒出嚟？ 
原因有兩個： 
第一，重力對所有物體嘅作用都係一樣 
第二，所有螺旋槳都指向 同玻璃杯一樣嘅方向︰指向上 
呢兩點加埋，結果就係 杯水打側方向嘅作用力太細 四旋翼亦因此主要受到空氣動力控制 所以向側邊嘅力都可以忽略 
亦因為咁，你無需為玻璃杯整數學模型 
因為無論四旋翼做咩，水都唔會漏出嚟 
（掌聲） 喺度想講嘅係 某啲高性能任務簡單過其他任務 同埋，理解問题背後嘅物理 你就可以知道邊樣簡單、邊樣難 
呢個例子裏面 四旋翼頂住杯水飛就簡單 
平衡轆棍就難 
我哋都聽過運動員受傷都可以完成壯舉 
咁機器可唔可以 喺極度損壞嘅情況下運作？ 
傳統科學認為，你要飛 起碼要四塊固定螺旋槳 因為要控制四範嘢︰ 滾轉、俯仰、偏航同加速 
六旋同八旋飛行器 分別有六同八塊螺旋槳 佢哋嘅螺旋槳足以應付所需 但係四旋更加受歡迎 因為佢有最少嘅螺旋槳：四套 
係咪？ 
如果我哋分析呢台 只用兩個螺旋槳嘅機器嘅數學模型 我哋發現有種新嘅方式可以令佢飛起嚟 
就係只要算法容許嘅話 我哋放棄控制偏航 但係我哋仍然控制滾轉、俯仰同加速 
數學模型精確咁話畀我哋知 幾時同點解呢種配置係有可能 
喺呢個例子，數學模型嘅知識 令我哋設計出全新嘅機器結構 或者好似人類運動員一樣聰明 應對損害嘅算法 而無需整多餘嘅部件 
當我哋睇到跳水運動員空翻入水 或者撐杆跳運動員喺空中翻轉 然後快速著地，我哋一定會屏息以待 
睇下究竟跳水嘅可唔可以壓住水花 
撐杆跳嘅可唔可以站立著地 
假設我哋希望呢台四旋翼表演三個空翻 然後停喺佢原來嘅位置 
但呢個動作快到 我哋用唔到定位反饋信息 糾正執行過程嘅動作 
時間根本唔夠 
所以四旋翼只能夠盲目執行動作 執行完之後 睇下自己點樣完成呢個動作 然後修改自己嘅動作 令到下一個翻轉好啲 
呢個類似跳水同撐杆跳運動員 只有通過反覆練習 先可以學好動作，做到最好 
（笑聲） （掌聲） 好多運動入面，擊球係一項必須嘅技能 
我哋點樣令機器做到 運動員隨便就做到嘅動作？ 
（笑聲） （掌聲） 呢部四旋翼個頭綁咗塊球拍 而最有效擊球點同蘋果差唔多大 
所以唔係好大 部機嘅計算頻率係 20 毫秒一次 亦即係每秒 50 次 
我哋第一步睇下個波飛去邊 
第二步計算出四旋翼要點樣打波 四旋翼收到指令後 就飛去個波飛出嘅位置 
第三步，計算出一條從四旋翼 到擊球點嘅飛行軌跡 
第四步，我哋只執行 上幾個程序 20 毫秒 
20 毫秒過去，重複以上成個程序 直到四旋翼打到個波 
（掌聲） 機器唔單止可以獨立運動 佢哋仲可以一齊嚟 
呢三部四旋翼就一齊帶住個球網飛 
（掌聲） 佢哋做咗個非常有動態 非常合作嘅操作 嚟丟返個波畀我 
注意囉，個網全部打開個陣 呢啲四旋翼全部打側九十度 
（掌聲） 實際上，當個網全部打開 會產生相當於笨豬跳嘅人 跌到最低時五倍嘅力 
做一齊打波動作嘅算法好簡單 類似一部四旋翼打返個波畀我嘅算式 
都係利用數學模型持續計算合作策略 每秒計算 50 次 
我哋目前睇到嘅所有嘢 都同機器同埋佢哋能力有關 
如果我哋將機器嘅運動能力 同人類結合，會點呢？ 
喺我面前嘅係一部商業用姿勢感應器 主要用喺遊戲 
佢可以實時識別我身體唔同部位嘅動作 
而同我之前用嘅指揮棒相似 我可以用呢個感應器 當成系統嘅輸入裝置 
我哋宜家可以用身體姿勢 自然咁同四旋翼互動 
（掌聲） 互動唔一定係虛擬，可以係現實嘅 
以呢部四旋翼為例 
佢想停喺空間嘅一個固定位置 
如果我要擁開佢，佢會抵抗我 佢始終會返去佢想要嘅位置度 
但係，我哋可以改變呢種行為 
我哋可以用數學模型 估算我用喺四旋翼上面嘅力 
只要我哋知道呢個力 我哋就可以改變四旋翼嘅物理定律 
依家四旋翼就好似喺粘性流體度 
而我哋依家可以好親密咁同機器互動 
我會用呢種新技術 將帶住攝像頭嘅四旋翼放喺適當位置 去錄低餘下嘅示範 
正如頭先所講 我哋可以同四旋翼有實體互動 亦可以改變佢哋嘅物理定律 
等我哋嚟玩下呢樣 
接著落嚟 你會睇到四旋翼 一開始好似喺太空咁輕飄飄 
隨住時間增加，引力亦都加大 直到恢復地球引力為止 但係我保證你同我唔會有事 
好，開始 
（笑聲） （笑聲） （掌聲） 呼！ 
你哋一定諗緊四旋翼嘅 開發人員有太多娛樂 你都可能會問自己 點解佢哋要整運動機械人？ 
有人一口咬定話 「玩」嘅功能就係磨練 包括人在內嘅動物嘅技藝同埋能力 
其他人就諗，四旋翼更加有社會功能 可以用嚟聚合群體 
對我哋嚟講 我哋用運動同崇尚運動嘅精神 創造咗新嘅機器算法 將機器嘅潛能發揮到極致 
機器嘅速度 對我哋嘅生活方式有咩影響？ 
同我哋以前所有嘅創造發明一樣 佢哋可能用嚟改善人類嘅生活條件 亦都可能俾人誤用或者濫用 
我哋面對嘅，唔係技術決定 而係社會決定 
等我哋做個正確決定 令最好嘅機器可以喺將來問世 就好似崇向運動嘅精神 發掘到運動潛能最勁嘅人咁 
等我介紹你哋四旋翼項目 背後勞苦功高嘅人 
佢哋係飛行器競技場 研究小組嘅現任成員 
（掌聲） Federico Augugliaro, Dario Brescianini Markus Hehn, Sergei Lupashin Mark Muller 同 Robin Ritz 
請留意佢哋 佢哋日後一定會有偉大嘅成就 
多謝大家 （掌聲） 

我喺北韓出世 
雖然我嘅家庭一直處於貧困狀態 但係我仲係得到屋企人對我嘅關愛 因為我係家中唯一嘅男丁 亦係兩個細路當中細嗰個 
但係 1994 嗰年，大饑荒爆發 
當時我四歲 
我同姐姐一起出去搵柴火 從清晨五點開始 一直到凌晨先返返屋企 
我為咗搵嘢食而喺街上遊蕩 我見過一個母親孭住一個細路 個細路喺母親背脊食緊薯仔 我當時想偷佢薯仔 
飢餓係虐待人、令人覺得絕望嘅一樣嘢 
對於一個受盡飢餓折磨嘅細路嚟講 政治同自由係根本諗都唔使諗 
喺我九歲生日嗰日 我嘅父母甚至無辦法畀嘢食我 
即使我當時仲好細 我可以感受到父母沉重嘅心 
大約有一百萬北韓人因為嗰次饑荒餓死 而喺 2003 年，我 13 歲嗰年 我父親亦成為饑荒嘅受害者 
我親眼目睹父親慢慢衰退嘅死亡 
喺同一年嘅某日，我嘅母親突然消失咗 然後我姐姐講比我知 母親去咗中國打工搵錢 但係佢會好快帶著金錢同食物返嚟 
因為我哋之前從未分開過 而且我覺得我哋會永遠喺埋一齊 於是佢離開嘅時候 我甚至連擁抱過佢都冇 
呢個係我生命中犯咗嘅最大錯誤 
但係，我當時並唔知道 呢次係我同母親永遠訣別 
從嗰時開始 我就一直無見過我家姐同母親 
刹時間，我成為一個孤兒，無家可歸 
我每日嘅生活變得更加艱難 但係我嘅目標好簡單 
就係可以係垃圾堆度 搵到一片好多塵嘅麵包充飢 
但係咁樣始終畀唔到我生存落去 
我開始意識到，乞討解決唔到問題 
所以我嘗試去黑市偷食品車嘅食物 
有時候，我會打散工嚟換取食物 
有一次，我甚至喺一個煤礦度 工作咗兩個月 位於地底 33 米，無任何保護措施 每日工作 16 個鐘 
我嘅情況並唔罕見 
好多孤兒都係喺同我相似 或者更加惡劣嘅環境生活 
當我因為太凍或者餓壞而瞓唔到嘅時候 我希望第二朝早 姐姐會攞著我鍾意嘅食物叫醒我 
呢個希望令我繼續生存落去 
我唔係講緊咩偉大嘅希望 
我講緊嘅希望係令我相信 可以喺下一堆垃圾度搵到麵包 即使有時真係搵唔到 
但係如果我無呢個信念 我連試都唔去試嘅話 我就會死 
係希望令我生存 
每日，我都話畀自己聽 無論生活點樣艱難，我都要生存落去 
經過三年喺度等阿家姐 我決定去中國搵佢 
我發現咁樣嘅話我更加冇可能生存到 
我明白呢次旅程非常冒險 但係留喺北韓都係一樣賭緊生命 
因為我可能會好似我父親一樣 餓死喺北韓 走到中國話唔定我嘅生活會更加好 
我之前聽講過 好多人嘗試夜晚偷渡到中國 避過俾人發現 
北韓邊境嘅警衛好多時射殺 逃到去中國嘅人 
中國士兵會逮捕 同埋送返脫北者畀北韓當局 佢哋返到去北韓會受到嚴厲嘅懲罰 
我當時決定日頭偷渡 第一係我當時仲係一個細路哥，驚黑夜 第二係我知道 既然我已經冒緊險，所以冇所謂 而且日頭冇咁多人偷渡 我覺得我可能會成功過到去 
2006 年 2 月 15 日 我成功偷渡到中國 
我當時 16 歲 
我以為中國嘅生活會容易啲 因為嗰度有多啲食物 
我以為多啲人會幫我 
點知中國嘅生活比北韓仲艱難 因為我無自由 
同埋成日擔心俾人捉返返去 
幸運嘅係，幾個月後，我遇到一個人 佢掌管一個照應北韓人嘅地下組織 佢畀我住喺組織嗰度 係我咁多年嚟第一次有正餐食 
同年，一個人幫我逃離中國 以難民嘅身份到達美國 
我去美國嘅時候一句英文都唔識講 但係我嘅社工話畀我聽我要去讀高中 
即使係北韓，我嘅成績一直都唔合格 
（笑聲） 我連小學都未讀完 
我記得我以前喺學校 每日至少都要打一次交 
我對課本同圖書館毫無興趣 
父親用盡辦法畀我好好學習 但係都係無用 
去到一個地步係父親放棄咗我 
佢話：「你唔再係我嘅仔喇！」 
我當時得十一二歲 但係呢句話令我好心痛 
但無論如何，一直到父親去世之前 我都係冇學習嘅動力 
所以喺美國，佢哋叫我去讀高中 係有啲荒唐 
我連中學都無讀過 
我之所以決定去 都只係因為佢哋叫我去 但係我冇畀心機讀 
但係有一日，我返到屋企 我嘅養母整咗雞翼做晚餐 
食飯嘅時候，我想食多隻雞翼 但係我發現如果我食多一隻 咁其他人就唔夠食 所以我冇食到多一隻 
當我得低頭望著我個碟嘅時候 我見到養父畀咗我最後一隻雞翼 
我當時好開心 
我望住坐喺我隔籬嘅佢 
但佢只係好溫暖咁望咗我一眼，無講嘢 
突然間我諗起我親生父親 
我養父對我嘅愛令我諗起我嘅父親 即使挨餓，甚至極寒交迫 父親都願意將佢嘅食物畀咗我先 
美國有咁多嘢食令我好唔習慣 因為畢竟我嘅父親死於饑荒 
我嗰晚唯一嘅心願就係 為過生嘅父親煮一餐飯 嗰晚我仲諗緊仲可以 用咩嘢其他方式嚟榮耀佢 
我嘅答案係 要努力讀書、接受美國最好嘅教育 嚟榮耀父親嘅犧牲 
我開始認真咁學習 而且我人生第一次得到最佳學術獎 同埋喺中學嘅第一個學期 上咗優等生名錄 
（掌聲） 嗰晚嘅雞翼改變咗我嘅人生 
（笑聲） 「希望」係一樣個人嘅嘢 「希望」係其他人無法畀你嘅 
你必須要相信希望 
你必須要令自己相信希望 
喺北韓，我令自己相信咗希望 
希望將我帶到美國 
但喺美國，我迷失咗，我唔知應該做咩 因為突然間我得到咁多自由 
嗰次晚飯我嘅養父畀咗我方向 佢鼓勵我，畀咗我嚟美國生活嘅目的 
我並唔係自己一個人就嚟到呢度 
我雖然帶著希望嚟到美國 但係希望本身並唔夠嘅 
一路上，有好多人幫我嚟到呢度 
北韓人為咗生存而奮鬥 
佢哋要強迫自己去生活落去 強迫自己抱著對生存嘅希望 但係如果無人幫手，係無法實現嘅 
我留畀大家嘅說話就係︰ 
對自己要有希望，同時要彼此守望相助 
無論你住邊度，生活都可以艱難 
我嘅養父當時並無諗過改變我嘅人生 
但小小嘅關愛 你都可以改變一個人嘅一生 
一片麵包可以令你消除飢餓感 擁有希望可以為你帶嚟食物 令你繼續生存落去 
我好相信 你嘅愛同關心 可以救到一個北韓人嘅生命 同改變成千上萬個 仍然抱著生存希望嘅北韓人 
多謝 
（掌聲） 主持人： Joseph 多謝你同大家分享 非常私人而且特別嘅故事 
我知道你一直無見過你嘅姐姐 正如你話齋將近有十年嘞 考慮到佢有可能睇到呢個大會 我哋想畀你同你姐姐講幾句 
講者︰用韓文嗎？ 
主持︰你可以先用英文然後再用韓文 
(笑聲） 講者︰好嘅 但我覺得我唔會用韓文講好多 因為一講我就會淚流不止 
努娜，已經有將近十年我無見到你喇 
我只係想講我好掛住你，我愛你 你一定要嚟搵我，一定要好好生存 
而且我… 
我仍然冇放棄再見到你嘅希望 
喺我見到你之前 我都會幸福咁生活落去 同埋努力讀書 而且我保證我唔會再喊 
（笑聲） 係嘅，我只係希望能夠再見到你 如果你搵唔到我，我都會去搵你 我希望有一日會見返你 
我可以同我媽咪都講兩句嗎？ 
主持︰當然，請講 
講者︰雖然我哋相處嘅時間唔多 但係我知道你依然愛我 並且你可能依然仲為我祈禱同掛住我 
我只係想多謝你將我帶嚟呢個世界 
多謝 
（掌聲） 

2006 年嘅春天 發生咗一件無辦法忘記嘅事 
我當時係約翰斯 · 霍普金斯醫院 外科駐院醫生 負責急症 
有朝凌晨兩點 急症室打嚟，叫我返去醫院 睇一個隻腳患咗糖尿病潰瘍嘅女病人 
我到而家都仲記得拉開塊簾 聞到一陣潰爛味 
所有人都認為呢位女士 病情嚴重，需要留醫 
咁呢當然啦仲使問 
但我當時仲有一個疑問 佢駛唔駛做切肢手術？ 
而家，諗返嗰晚嘅事 我拼命令自己相信 我對待呢一位女病人嘅心 同對另一位女病人嘅心，都係一樣 第二位病人 27 歲、結婚冇耐 就喺第一位病人入嚟急症室前嘅三日 因為下腰痛嚟到急症室 結果驗出比較後期嘅胰腺癌 
我知道我做唔到咩保住佢嘅性命 
癌症已經好後期 
但我仍然向佢保證 我會盡一切努力令佢更加舒服 我帶咗佢一張毯同一杯咖啡 
我亦都帶咗啲畀佢父母 
但更重要嘅係，我冇批評過佢 因為好明顯，佢患呢個病係無辜嘅 
咁點解，幾晚之後，我喺同一間急症室 決定我嘅糖尿病人需要截肢？ 點解我會咁樣睇低佢呢？ 
同第二位女病人唔同 第一位病人有第二類糖尿病，而且肥胖 
我哋都知道第二類糖尿病 係因為食太多 同唔夠運動引起，係咪？ 
我嘅意思係 食少啲同做運動有幾難呢？ 
我望住佢瞓喺床，心諗 如果你以前關心自己多啲 你而家就唔會俾醫生截肢 
點解我會覺得咁樣評價佢係合理呢？ 
我想答我唔知道 
但我其實心裏面係有原因 
你睇下，年輕嘅我幾咁傲慢 覺得自己好了解病人 
認為病人因為食得太多，同埋唔好彩 
所以患上糖尿病。完 
諷刺嘅係我當時做緊癌症研究 研究以免疫系統為本嘅黑色素瘤療法 研究裏面，我學到要凡事問問題 質疑所有假設 同埋將研究保持喺最高嘅科學標準 
但講到一啲好似糖尿病咁嘅病 比黑色素瘤奪去多八倍美國人嘅病 我從未懷疑過前人知識 
我假設咗以前讀到嘅 病理發展次序係成形嘅科學 
三年後，我終於明白自己有幾錯 
但今次，我係一個病人 
雖然我每日都會做三至四個鐘運動 並且不折不扣跟足食物金字塔 我嘅體重仍然增加 而且患上咗代謝症候群 
可能在座有人會聽過呢個病 
我個身體突然抗拒胰島素 
各位可以想像胰島素係一種主要激素 控制身體對食咗嘅食物作出反應 話畀身體知消耗定儲存食物 
呢個生理反應叫能量分區 
產生唔到足夠胰島素係難以令人生活 
而抗胰島素，顧名思義 就係細胞對胰島素所做嘅嘢愈嚟愈抗拒 
當你係抗胰島素，糖尿病就會埋你身 你嘅胰腺就會因為抗胰島素嘅關係 製造唔到足夠嘅胰島素 
血糖於是會上升 然後病情就會失控 最終引致心臟病、癌症 阿爾茨海默氏病，同埋截肢 即係好似幾年前嗰位女士咁樣 
因為我好驚會變成咁 所以我徹底改變咗飲食習慣 飲食上開始食加同減一啲 大部分人會驚訝嘅嘢 
做咗之後令我輕咗 40 磅 奇怪嘅係我做少咗運動 
大家見到，我已經唔再超重 
更重要嘅係，抗胰島素無再發生 
但最重要嘅係 我仲有三個急需解決嘅問題︰ 假如我嘅生活習慣係健康 咁點解呢個病係會發生喺我身上呢？ 
如果有關營養嘅舊有知識 對我唔適用嘅話 會唔會對其他人都係咁？ 
問咗呢啲問題之後 我更加想了解 肥胖同抗胰島素之間嘅真正關係 
如今，大部分學者都相信 肥胖係抗胰島素嘅原因 
咁照邏輯推理，如果想醫好抗胰島素 我哋就要鼓勵啲人減肥，係咪？ 
所以我哋要醫肥胖 
但係如果個關係調轉呢？ 
如果肥胖根本唔係抗胰島素嘅原因？ 
如果肥胖反映緊一個更深嘅問題？ 
我知咁講好似好癲 因為我哋都經歷梗肥胖流行病嘅爆發 但請先聽我講 
如果肥胖係一個機制 畀我哋抵禦更加兇險嘅細胞問題？ 
我唔係講緊肥胖係好事 但我認為肥胖係兩種代謝問題之中 影響比較輕微嗰個 
你可以將抗胰島素諗成 細胞獲取能量嘅能力下降 就好似我頭先提到 當我哋攝取卡路里嘅時候 我哋會將部分消耗同部分儲存 
當我哋患上抗胰島素時 消耗同儲存嘅平衡就會消失 
宜家當胰島素同細胞講 「我要你消耗更多能量」 但因為細胞覺得消耗率大過安全水平 所以會話「唔駛啦，我會蓄能量」 
而由於脂肪細胞欠缺 其他細胞大部分複雜嘅細胞機制 所以佢哋係一個安全嘅地方儲存能量 
所以對於我哋好多美國人嚟講 即係七千五百萬人嚟講 對抗胰島素最合適嘅做法 反而係我哋儲存脂肪 而唔係因為肥胖所以有抗胰島素 
呢兩個次序雖然分別唔大，但意義深遠 
大家嘗試諗下以下比喻： 當你唔小心俾茶几撞到隻腳時 皮膚會有瘀傷 
當然，瘀傷係好痛 你亦都唔會鍾意變咗色嘅皮膚 但我哋知道瘀傷唔係問題 
相反，佢係對創傷嘅一個健康反應 所有免疫細胞趕去受傷嘅地方 阻止細胞殘骸擴散 同埋防止身體其他部位受到感染 
而家，假設我哋覺得瘀傷係一個問題 而且研發到一種醫學技術 同埋形成一種文化去治療瘀傷 當中包括有掩蔽霜、止痛藥 各種你哋諗到嘅嘢都有 但係我哋忽略咗 人仍然會撞到茶几呢個事實 
如果我哋根治呢個原因 叫人喺客廳行嘅時候小心啲 而唔係對付個後果 你話係咪好得多呢？ 
搞清原因同後果，世界從此會好唔同 
攪錯咗嘅話 醫藥行業可以仍然會發展得好好 但人嘅小腿嘅瘀傷點都唔會有改善 
講到因果關係 
所以我要講嘅係 可能我哋攪錯咗 肥胖同抗胰島素嘅因果關係 
我哋可能要問問自己 喺至少大部分人當中 抗胰島素有冇可能導致肥胖 同各種同肥胖相關嘅疾病呢？ 
肥胖會唔會只係一樣 對更有威脅嘅嘢嘅反應呢？ 例如隱性病 咁我哋需唔需要擔心呢？ 
我哋睇下一啲事實 
有三千萬肥胖嘅美國人係無抗胰島素 
佢哋唔會比瘦嘅人有更大嘅疾病風險 
相反，美國有六百萬瘦嘅人有抗胰島素 佢哋比肥胖嘅人更加易患上 剛才提及嘅代謝性疾病嘅風險 
我唔知原因，但有可能因為 佢哋嘅細胞唔知點樣應對多咗嘅能量 
所以，當人可以肥胖而無患上抗胰島素 而你瘦嘅人都可以患上抗胰島素嘅話 肥胖可以推斷只係一個身體狀態嘅訊號 
如果我哋醫錯咗 剩係醫肥胖而唔係醫抗胰島素 咁會有咩後果？ 
更差嘅係，如果肥胖嘅人 其實係受害者嘅話 咁點算呢？ 
如果我哋對肥胖嘅認識根本係錯架呢？ 
個人嚟講，我承受唔起自大嘅後果 更受唔起做事絕對嘅後果 
我對呢件事有我自己一套睇法 但我亦都樂意聽其他人意見 
由於每個人都問我 所以我會講講我嘅假定 如果你問我 
當一個細胞抵抗胰島素嘅時候 究竟佢係遠離緊啲咩 答案應該唔係過多嘅食物 
而係過多嘅葡萄糖 ，亦即係血糖 
我哋知道加工嘅穀物同澱粉 會短時間內增加血糖 而且有理由相信 糖份可能會直接導致抗胰島素 
所以，如果思考整個生理過程 我會假設增加攝取 加工穀物、糖份同埋澱粉 會透過抗胰島素嘅現象 導致肥胖同埋糖尿病 而唔一定剩關食過多同太少運動 
幾年前，我只係控制食量同運動量 我就輕咗 40 磅 我承認呢一個係偏見嚟 因為係我嘅個人經歷 
但咁樣唔代表我嘅偏見係錯 最重要係，全部嘢都可經得起科學驗證 
不過首要接受 我哋現有對肥胖、糖尿病 同埋抗胰島素嘅觀念可能係錯 所以呢啲觀念都要驗證埋 
我亦為呢樣嘢賭上我嘅生涯 
今日，我用我所有時間去研究呢個問題 我會跟著科學嘅指引去做 
當我決定無辦法或者唔去做一件事 其實係假扮知道答案 
我對於唔知嘅嘢一直好謙虛 
過去嘅一年裡面，我好幸運 能夠同國內最優秀嘅 研究糖尿病同肥胖嘅團隊 共同探索呢一個問題 最美好嘅部分係我哋好似林肯咁 被同時係競爭對手嘅隊員包圍 
我哋其實請嚟一班最頂尖最優秀 又對呢一個病各有見解嘅科學團隊 
其中有啲認為原因係攝取過多卡路里 
有啲認為係飲食高脂 
有啲認為係進食太多加工嘅穀物和澱粉 
呢個團隊雖然嚟自多個範疇 又有好高批判能力同又係好叻 但佢哋同意兩樣嘢 
第一，因為我哋以為知道答案 所以可以繼續忽視呢個重要問題 
第二，如果我哋願意接受自己係錯 並且願意利用最好嘅科學實驗 去挑戰舊有概念 我哋就可以解決問題 
我哋都好想即刻有一個答案 雖然宜家有各種形式嘅行動同政策 同埋一啲飲食配方 例如食呢樣，唔好食嗰樣 但如果我哋真係想對症下藥 我哋喺處方之前 我哋需要更嚴格嘅科學校證 
簡單嚟講，我哋嘅研究計劃 針對三個大主題或者問題 
第一，我哋食嘅各種食物點樣 透過精密嘅的分子機制 影響新陳代謝、激素同埋酶呢？ 
第二，根據以上答案 人可唔可以對飲食習慣 作出安全而又實際嘅改變呢？ 
最後，當我哋搵到安全又實際嘅 飲食習慣畀人去跟嘅時候 我哋點樣普及呢一批人嘅行為 而唔係畀人覺得係另類嘅一群呢？ 
我哋知道應該去做咩嘢 唔代表我哋會做 
有時候，我哋需要引導人 令研究更加科學化地進行 
我唔知呢一個旅程嘅終點係點 但最少有一件事係好清楚 就係我哋唔可以好似我以前咁 鬧嗰啲過重同埋患上糖尿病嘅人 
佢哋大部分人都想糾正自己 但佢哋需要知道方向點樣行 同埋方向係要可行 
我夢想有一日我哋嘅病人 能夠卸下過重嘅罪名 同埋醫好佢哋嘅抗胰島素 因為作為醫學專家 我哋已經卸下心理包袱 同埋醫好咗抗拒新見解嘅毛病 我哋返返去我哋原本嘅理想： 開放諗法 當昨日嘅觀念唔再啱用 就要有勇氣捨棄昨日嘅觀念 同埋要明白科學無永遠嘅事實 而係不斷演變緊嘅 
緊守呢個諗法對我哋病人 同埋科學都有好處 
如果肥胖只係代謝性疾病嘅徵兆 懲罰呢啲有徵兆嘅人 對我哋有咩好處呢？ 
有時我會諗返起七年前 喺急症室嗰一晚 
我好想再同嗰一位女士傾偈 
我想同佢講我有幾咁內疚 
我會講，作為一個醫生 我提供咗最好嘅臨床護理 但作為一個普通人 我令到你失望 
你唔需要我嘅批評同埋蔑視 
你需要嘅係我嘅同情同憐憫 除此之外，你仲需要一個醫生 佢願意考慮︰ 未必係你令社會失望 
而係個社會，包括我在內，令你失望 
如果你而家睇緊呢一個講座 希望你會原諒我 
（掌聲） 

呢個係我祖父 
呢個係我個仔 
細個嗰時，爺爺除咗教我木工 佢仲教我一個道理 如果你將樹砍落嚟變成一樣嘢 咁你就要盡力整出 最靚嘅嘢嚟榮耀棵樹 
而我個仔提醒咗我 全世界嘅科技產品同玩具 有時候都比唔上一堆小木頭疊高 咁有啟發性 
呢啲係我參與過嘅建築物 
我平時喺溫哥華同紐約嘅辦公室裡邊 參與世界各地嘅建設項目 
視乎我哋喺邊度工作 我哋嘅建築有唔同大小 唔同風格、用唔同材料 
但木頭一直係我最喜愛嘅材料 我會講一個木頭嘅故事畀你哋聽 
我鍾意木頭，部分原因係因為 每次人哋走入我設計嘅木製建築 我發覺佢哋嘅反應完全唔一樣 
我未見過有人 走入鋼筋水泥建築物去擁抱樁柱 但我就喺木製建築裡面見到呢幕 
我睇到人哋點樣掂啲木 我相信呢個背後一定有原因 
就好似雪花一樣 地球上冇兩塊木係一模一樣嘅 
所以木係好美妙嘅事 
我鍾意將木諗成係 喺我哋建築物上留低嘅大自然足印 
係大自然嘅足印令建築物 能夠將我哋同大自然連繫起嚟 
宜家我住喺溫哥華，好近一個森林 嗰度嘅樹可以生到 33 層樓咁高 
而喺加州海岸嘅紅木林 樹木可以生長到 40 層樓高 
但係大多數木建築都只有四層樓高 
喺好多地方，建築法例限制咗我哋 木製樓宇唔能夠高過四層樓 包括美國 
宜家已經有例外 我覺得需要有例外嘅情況 而且我希望法例會改 
我之所以咁諗係因為 今日世界一半嘅人口住喺城市 而呢數字仲會增長到 75% 
城市同人口密度代表 我哋嘅建築將會愈嚟愈大 而木材會喺城市裏面扮演一個角色 
我咁諗係因為世界有三十億人 會喺未來二十年需要一個新嘅家 
就啫係話，未來廿年 新嘅建築物需要興建 去迎合世界 40% 人口嘅需要 
今日，城市裏邊每三個人 就有一個住喺貧民窟裡邊 
全世界有十億人住緊喺貧民窟 
一億人無家可歸 
建築師同社會面對嘅挑戰 就係要為呢啲人搵到棲身之所 
但問題在於，當我哋搬到城市 而城市通常以兩種物料起成︰ 鋼筋同水泥 呢兩種都係好好嘅材料 
但係佢哋係上世紀嘅建材 
需要好多能源去生產佢哋 仲會喺生造過程中釋放大量溫室氣體 
鋼材佔咗人類溫室氣體排放量嘅 3% 水泥就佔咗 5% 以上 
所以諗諗，今日溫室氣體排放量嘅 8% 係嚟自呢兩種建材 
我哋冇諗過呢樣嘢好多 我哋冇成日諗下建築究竟要點 
呢度係一份美國有關溫室氣體嘅統計 
差唔多半數排放量嚟自建造業 能源用量方面，情況都係差唔多 
我哋成日講交通，但係交通只係排第二 
雖然好多時啲嘢都係同能源問題有關 但係碳排放同樣重要 
我覺得問題最終係 我哋該點樣同時解決 三十億人嘅房屋需求 而又關照到氣候 其實呢個問題正喺度發生緊 
呢個問題代表我哋要創新 所以我會覺得木材將會係對策嘅一部分 我會話畀你知點解 
作為一位建築師，木材係唯一一種 我可以使用、兼靠太陽生成嘅大型建材 
森林裡面嘅樹生長 放出氧氣、吸入二氧化碳 當樹木死咗瞓喺地下時 佢哋會將二氧化碳釋放返去 大氣層或者泥土裏面 
如果樹木遇上山火 碳都會重新釋放到大氣層 
但如果你將木頭攞嚟起屋 或者做傢俬、玩具 咁樣其實可以封存到好多碳 
一立方米嘅木頭可以儲存一噸二氧化碳 
我哋控制氣候嘅兩個方法係 減少溫室氣體排放同搵碳嘅儲存空間 
木頭係主要唯一一種 能夠同時做到以上兩個方法嘅建材 
以前，我哋一直相信地球 會製造我哋嘅食物 今個世紀，我哋需要相信 地球會製造我哋嘅家 
當城市化嘅速度係咁快 而我哋慣性諗木建築 最多只有四層高時 我哋可以點做到用木起樓呢？ 
我哋要減少鋼材同水泥嘅用量 同時要興建更大嘅木建築 我哋正籌備緊起一啲三十層高嘅木大廈 
我哋同工程師 Eric Karsh 合作 我哋合作做呢個項目係因為 我哋有新嘅木製品可以用 我哋叫呢啲做巨型木嵌板 
呢啲嵌板將年幼嘅樹 生得唔高嘅樹、細片嘅木 集合埋一齊變成咗大型嘅嵌板 八呎乘六十四呎，備有唔同厚度 
要形容呢樣嘢最好嘅方式係咁： 我哋平時諗到嘅木都係 2X4 規格 
於是大家好容易就會話木係 2X4 
2X4 規格似係細個 玩八個點嘅樂高積木 你可以用咁大嘅樂高積木 造出千變萬化有趣嘅嘢 
但你哋記得細路嗰時 你哋喺地牢摷嚟摷去 可能摷到一個有二十四點嘅積木 你會諗︰ 「酷，咁我可以起一個好大嘅嘢𡀔， 整咗出嚟一定好正。」 
於是事情唔一樣 
巨型木嵌板就似嗰塊有廿四點嘅積木 
佢改變咗我哋起樓嘅規模 我哋研發出一個叫 FFTT 嘅嘢 佢係一個開放部分使用權嘅產品 可以用嚟起各式各樣嘅建築 我哋可以用呢啲大型木建材板 每次最多起六層樓 
呢個動畫顯示啲建築物 點樣好簡單嘅連埋一齊 呢啲建築無論咩文化同建築風格都啱 
為咗起嘅時候安全 我哋特別設計令呢啲大廈 適合溫哥華嘅環境 就係即使有三十層樓高，都有抗震能力 
當然，每次當我提起呢個 人哋都會問︰ 「你係認真嘅？三十層？點可能？」 
啲人問咗好多好好、好重要嘅問題 我哋都花咗一段時間解答問題 同埋將問題寫喺我哋嘅報告上面 
我只會講其中幾個問題 先講下防火，因為我覺得 防火係大家第一個諗到嘅問題 
呢個唔難理解 
我會咁樣講 
如果我請你點著一枝火柴 再將佢點著一轆木 轆木唔會著，啱唔啱？ 
我哋都知道唔會點著 但要點燃一樣嘢，你必須從細塊開始 慢慢由細燒起 最後至將大塊嘅加到火裏邊 所以當你放轆木去燒嘅時候 佢當然會燒啦，但係會燒得好慢 
而我哋用緊嘅呢個新產品，巨型木嵌板 就好似大塊嘅木咁，佢哋好難燃燒 
而且當佢哋燒起上嚟嘅時候 火勢會出奇地預測得到 所以我哋可以用防火嘅科學知識 嚟預測火勢 並將木製大廈設計得 同水泥鋼材大廈一樣安全 
第二個大問題︰森林資源 
全球溫室氣體排放量嘅 18% 嚟自採伐森林 
斬樹係我哋最後嘅方案 
應該咁講，我哋最後先至考慮斬樹 
現今嘅幾種可持續嘅伐木模式 畀我哋有節制咁取得木材 而斬得嘅樹都必須要適合呢套系統 
我覺得呢啲諗法會改變伐木嘅經濟模式 
喺受伐木問題困擾嘅國家 我哋需要畀到森林最大嘅價值 並鼓勵大家利用 樹木快速生長週期去賺錢 十年、十二年、十五年嘅樹木 都可以用嚟製造呢啲嵌板 同畀我哋大規模咁起樓 
我哋計過一幢廿層嘅建築 只需要北美洲十三分鐘長出嘅木 
我哋需要嘅就係咁多 
呢個就係好嘅碳故事 
但如果我哋起一幢 廿層高嘅鋼材水泥大廈 水泥生產過程將會排出 1,200 噸二氧化碳 
如果我哋以木嚟起 我哋可以封存到 3,100 噸二氧化碳 即係話，兩者嘅二氧化碳排放量 相差 4,300 噸 
差唔多等於 900 部車一年嘅排放量 
諗諗嗰三十億需要新屋嘅人 或者呢個方法可以減少碳排放 
我希望我哋宜家會 喺建築革命嘅起步階段 因為呢個會係起摩天大廈嘅最新方法 
但最大嘅考驗係嚟自社會 對於創新冒險嘅心態 而且呢個考驗好大 
工程嘅部分，老實講係好容易嘅 
我會咁講 
摩天大廈最初技術上嘅定義 講你都唔相信︰ 凡係十層或以上高嘅樓都算係 呢座係芝加哥嘅第一座摩天大廈 當時人哋經過佢下面都會驚 
但喺佢建成後嘅短短四年 艾菲爾起咗巴黎鐵塔 而且佢起鐵塔嘅時候 佢改變咗全世界城市嘅天際線 促使好似紐約同芝加哥 咁嘅城市開始競爭 開始起愈嚟愈大嘅建築 將天際線愈推愈高 亦令到工程學嘅知識 亦都愈嚟愈成熟 
我哋喺紐約為明日一所理工大學嘅校園 整咗呢個建築模型 我哋揀呢個項目做例子 等你可以睇到呢啲建築會係點嘅樣 外觀可以改，所以我哋只係講佢嘅結構 
我哋揀呢個嘅原因係 佢係一間理工大學 而且我相信木材係最先進嘅材料 
因為只有大自然至擁有佢嘅專利 但對於呢點我哋無法接受 
但正因為咁 我哋嘅建築裏面 應該要有大自然嘅痕跡 
我正喺度搵緊一個機會 締造另一個「巴黎鐵塔時刻」 
當世界各地嘅建築愈嚟愈高 
倫敦有一幢九層高嘅木製樓 澳洲都有一座新嘅木製樓 大概十至十一層樓高 
呢一刻，我哋開始將木建築愈起愈高 我哋希望，我都希望 我嘅城市溫哥華 可以喺不久嘅將來 起到二十層高嘅全球最高木建築 
下一個「巴黎鐵塔時刻」 會打破木建築以往嘅高度 然後同水泥鋼筋大廈一齊比天高 
我相信呢場競爭終有一日會開始 
多謝 
（掌聲） 