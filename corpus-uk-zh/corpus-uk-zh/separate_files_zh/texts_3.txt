喺 TED 嘅網站入邊 一共有超過一千個演講 
我諗你哋多數都會覺得 好勁啊！ 但係我就唔係咁諗 
我覺得依個係一個難題 
因為你諗下，一千個演講意味著 有超過一千個諗法值得我哋傳播 
邊有可能 傳播依一千個諗法？ 
就算你諗住睇曬依一千條片 將所有嘢塞入你個腦 你都需要 超過 250 個鐘 
我就計咗條數 
每睇一條片造成嘅經濟損失大概係 一萬五千美金 
既然佢會引起咁嘅經濟損失 我就諗我哋需要一個解决措施 
跟住我會講下我嘅做法 
觀望現實情況 有一千個演講 
每個演講嘅平均長度係 約 2,300 個英文字 
計下個總數 所有演講加起身一共有 230 萬個英文字 係《聖經》嘅三倍 
問題就係 一個演講真係需要 2,300 字咩？ 
可唔可以短啲啊？ 
如果你想宣揚你嘅諗法 你絕對可以將佢縮到短過 2,300 字 
唯一嘅問題係可以縮到幾短啊？ 
一個演講你最少需要幾個英文字呢？ 
我諗緊依個問題嘅時候 傳奇作家海明威出現喺我腦海 佢曾經講過依六個英文字 For sale: baby shoes, never worn （譯︰全新嬰兒鞋出售） 係佢寫過最好嘅小說 
我仲見過一個「六字傳記」計劃 所有人都用六個英文字總結佢哋嘅生平 譬如： 「搵到真愛，卻同另一個結緍。」 
——我好鐘意第二個 
如果一篇小說可以濃縮成六個英文字 人嘅一生可以用六個英文字黎總結 咁一個演講都只需要六個英文字 
中午飯之前就可以聽曬 今日所有演講喇！ 
（笑聲） 如果將所有演講進行濃縮 就可以由 230 萬英文字減到 6,000 
我覺得幾好啊 
然後我就開始嗌我所有嘅朋友 用六個英文字總結佢哋最鐘意嘅演講 
依啲就係其中一啲例子，我覺得都幾好 
佢講得幾好，未睇過嘅快啲去睇下 依三句基本上就係佢十八分半鐘講嘅嘢 
仲有人直接引用演講者嘅說話 
例如 Nathan Myhrvold 嘅風格演講 同埋 Tim Ferriss 嘅演講 Tim Ferriss 嘅演講有時比較激動 宜家嘅問題係 如果我想有系統咁總結啲演講 
我應該會有好多概要 不過會有好多敵人 所以我需要一個新方法 
最好係只需要陌生人嘅 
好好彩，有一個叫做 Mechanical Turk 嘅網站 你可以喺上邊發佈你唔想自己做嘅嘢 譬如話「唔該幫我用三個英文字 總結依篇文章」 
我無通過任何低成本國家 嚟完成依個任務 不過我發現我淨係需要用 10 美分 我覺得好鬼平 
但係就算係咁 都無可能逐個濃縮曬所有演講 
因為如果你計下，有一千個演講 一個演講 10 美分 一個演講需要至少寫兩個概要 因為買返嚟嘅概要有可能質素好差 
結果就會變成我要畀幾百蚊美金 
所以我又諗到個新方法 我就諗所有演講都係關於 幾個固定嘅話題 
如果我唔使人逐個總結 而係一次過畀佢哋 10 個演講 然後要佢哋用六個英文字 總結依 10 個演講 
我就可以將成本減少百分之九十 
用 60 蚊美金 我就可以將一千個演講 濃縮成 600 個概要 幾好啊！ 
你哋可能會覺得 10 個演講變成 6 個英文字 根本無可能 
事實係有可能嘅 統計學教授 Hans Rosling 嘅例子 可以證明 
——我諗你哋都睇過佢嘅演講 
佢喺網上有 8 個演講 全部基本上可以用一句話嚟總結 所有演講都係想話我哋知︰ 「我哋嘅直覺一啲都唔準。 
佢次次都證明我哋係錯嘅。」 
當我嗌佢哋將 10 個演講 縮成 6 個英文字嘅時候 有啲人就偷懶喇！ 佢哋都畀啲好行嘅嘢 
有哋仲好無恥用六個英文字駁返我 問我最近係咪沉迷於網絡搜尋 
我諗唔明點解有人會咁做 有人甚至憑空作個總結出嚟 
我唔知啲演講係咪真係有依啲內容 
不過 結果真係好令人驚奇 
所有我請求嘅演講批次 都得到好多有意義嘅概要 
依啲係我比較鐘意嘅 
例如所有關於食物嘅演講 有人總結成： 「食物塑造身體、大腦同環境」 我覺得唔錯 關於幸福感嘅： 
「努力得到幸福等如邁向不幸。」 
到依度 我係由一千個演講開始 濃縮到 600 組六個英文字概要 
聽落幾好 但係當你望住依 600 個概要 其實都幾多 
然後我就諗，或者可以再濃縮 製造一個概要嘅概要 ——我的確做咗依件事 
我將依 600 個概要 根據網上評分分成 9 組 然後搵人將佢哋濃縮 
今次又有誤解喇！ 
有人以為我想喺依啲咁精彩嘅演講入邊 搵一句好易上口嘅口號 
不過令我驚訝嘅係 再一次，我請嘅人都做到嘢 
例如所有有關膽量嘅演講 總結成「人亡」或者「人受難」 或者「總有簡單嘅解決方法」 
仲有個令人詫異嘅演講總結成： 「星際古典樂作曲家嘅相。」 
依嗰就係精粹所在 
宜家我有 9 組非常概要 
但係當你做得越耐，你就越唔滿足 
就好似精餾釀酒一樣 你想得到最精餾嘅 所以我由一千個演講開始 
我想將一千個演講濃縮成六個英文字 百分之 99.9997 嘅縮減率 
不過我凈係畀咗 99.5 美金 總經費少於一百美金 
今次一共有 50 個概要 
25 美分一篇 因為我諗著今次難啲，所以費用會多啲 
但不幸，我最初收到嘅結果 其中六個令我有啲失望 
你哋應該會同意 佢哋都總結咗 TED 嘅某啲方面 但係感覺佢哋有啲平淡 有或者佢哋都分別總結咗 TED 嘅一個方面 
然後我差唔多要放棄喇！ 直到有一晚，我開始組合依啲字 結果發現咗一個好好嘅方法 
依個就係 通過眾籌力量、價值 99.5 美金嘅 一千演講六個英文字概要： Why the worry? I'd rather wonder （譯︰憂乜鬼？噢就算） 
（掌聲） 

（音樂） ♫ 喺電視入面 ♫ ♫ 佢哋喺高高嘅草叢中嘅一棵樹底下 ♫ ♫ 企埋一齊 ♫ ♫ 話畀呢個世界 ♫ ♫ 佢哋嘅故事 ♫ ♫ 我哋冇人理之下走去遊蕩 ♫ ♫ 然後消失 ♫ ♫ 士兵喺黎明時分 ♫ ♫ 入嚟捉走我哋嘅老公 ♫ ♫ 我哋會繼續活落去 ♫ ♫ 再漸漸消逝 ♫ ♫ 士兵喺黎明時分 ♫ ♫ 入嚟殺咗我哋嘅細路 ♫ ♫ 懷有希望嘅女人 ♫ ♫ 懷有改變嘅女人 ♫ ♫ 戰爭與傷痛底下嘅女人 ♫ ♫ 我相信 ♫ ♫ 我相信主知道我哋每一個人 ♫ ♫ 知道我哋每一個人嘅名 ♫ ♫ 懷有希望嘅女人 ♫ ♫ 懷有改變嘅女人 ♫ ♫ 愛、快樂、無恥辱嘅女人 ♫ ♫ 你得到咗 ♫ ♫ 呢一短暫人生都攞唔走嘅嘢 ♫ ♫ 帶住身邊嘅寶寶 ♫ ♫ 穿越黑暗嘅夜晚 ♫ ♫ 主啊，乜祢唔會給予佢哋 ♫ ♫ 一副光輝嘅鎧甲？ ♫ ♫ 主啊，乜祢唔會給予佢哋 ♫ ♫ 一副光輝嘅鎧甲 ♫ ♫ 黎明帶來新生嘅跡象 ♫ ♫ 令新生嘅有企起身嘅力量 ♫ ♫ 跨越邊界 ♫ ♫ 佢話︰「你會喺呢片土地上活得逍遙。」♫ ♫ 懷有希望嘅女人 ♫ ♫ 懷有改變嘅女人 ♫ ♫ 戰爭同傷痛下嘅女人 ♫ ♫ 喺佢講過嘅話裏面 ♫ ♫ 我可以感受你嘅力量 ♫ ♫ 如果你覺得無助 ♫ ♫ 咁就去幫有需要嘅人 ♫ ♫ 如果你覺得無助 ♫ ♫ 咁就去幫有需要嘅人 ♫ ♫ 無人真嘅知道 ♫ ♫ 佢哋可以走幾遠 ♫ ♫ 撐幾耐 ♫ ♫ 無人真嘅知道 ♫ ♫ 佢哋可以走幾遠 ♫ ♫ 繼續施授 ♫ ♫ 以及原諒 ♫ ♫ 昂山素姬 ♫ ♫ 因為和平抗爭 ♫ ♫ 被軟禁喺屋企 ♫ ♫ 因為和平抗爭 ♫ ♫ 被軟禁喺屋企 ♫ ♫ 當佢嘅支持者問佢 ♫ ♫ 佢話 ♫ ♫ 如果你覺得無助 ♫ ♫ 咁就去幫人 ♫ ♫ 如果你覺得無助 ♫ ♫ 咁就去幫人 ♫ ♫ 如果你覺得無助 ♫ ♫ 咁就去幫人 ♫ ♫ 如果你覺得無助 ♫ ♫ 咁就去幫人 ♫ 全首歌就係咁，我哋嚟一齊唱 
♫ 如果你覺得無助 ♫ ♫ 咁就去幫人 ♫ ♫ 如果你覺得無助 ♫ ♫ 咁就去幫人 ♫ ♫ 如果你覺得無助 ♫ ♫ 咁就去幫人 ♫ ♫ 如果你覺得無助 ♫ ♫ 咁就去幫人 ♫ ♫ 懷有希望嘅人 ♫ ♫ 懷有改變嘅人 ♫ ♫ 懷有愛、快樂、光明磊落嘅人 ♫ ♫ 我相信主 ♫ ♫ 主知道你哋每一個 ♫ ♫ 同你哋每一個嘅名 ♫ 多謝 
（掌聲） 

我哋唔會投資喺受害者身上 我哋投資喺生還者身上 
無論受害者嘅故事係點 始終影響我哋對女性嘅睇法 只不過影響可以係大或者細咁解 
我哋唔會相信未見過嘅嘢 
所以我哋唔會投資喺見唔到嘅嘢 
但呢個就係對抗逆境嘅面孔 
六年前，我開始撰寫 關於女性企業家 面對逆境時同面對完逆境嘅報導 
我打算寫一個好鼓舞嘅經濟故事 一個背後有著勁人 但未為人所知 而應該受關注嘅故事 
而嗰啲勁人全部都係女性嚟 
我三十歲時離開 美國廣播公司新聞部我鍾意嘅崗位 去咗讀商學院 一個我冇乜認識嘅方向 
喺馬利蘭州同我一齊成長嘅女性 無一個大學畢業 更遑論係商學院畢業 
佢哋為咗子女、屋租張羅 而喺出邊賺錢 
從小我就睇到 一份可以帶嚟富足收入嘅工 對經濟上過得非常之艱難嘅家庭嚟講 可以帶嚟莫大轉變 
講起工作 就先要講企業家 
而如果你講緊 逆境之中同經歷逆境之後嘅企業家 就不得不提女性 因為佢哋一向都被忽略 
盧旺達經歷完種族屠殺之後 有 77% 人口係女性 
我想介紹我遇過嘅女性企業家 以及佢哋過去以嚟教我嘅嘢 
2005 年我喺阿富汗 為《金融時報》做採訪 我喺當地認識咗 Kamila 一位啱啱拒絕咗 國際組織一份月薪接近二千美元嘅工 嘅年輕女子 
佢拒絕 係因為要開展佢嘅事業 向阿富汗人提供企業顧問服務 傳授營商技巧 
佢認為商業發展對佢國家嘅前途好重要 
因為各國撤出阿富汗之後 營商可以為國家帶嚟和平同安全 
而且營商對女性尤為重要 因為有收入就令佢哋獲得尊重 對女性嚟講，金錢就等如權力 
聽完之後，我非常之驚訝 
因為呢位女子從未享受過和平嘅生活 聽落佢好似《飛黃騰達》嘅參加者一樣 
（笑聲） 我問佢︰「你點解對做生意知咁多？ 
點解咁有熱情？」 
佢答我︰「Gayle， 呢個已經係我第三次做生意。 
我第一個生意係製衣， 喺塔利斑管治嗰陣就已經開始。 
呢個生意好利害， 因為我哋為鄰近嘅婦女提供咗工作， 
我就係咁成為企業家。」 
試諗下 喺嗰度嘅女仔當時連街都出唔到 但就冒住生命危險創業 
正當經濟一片蕭條 其他人只可以賣洋娃娃 鞋帶、窗同門去糊口 呢啲女仔已經喺生存同飢餓之間 為好多人帶嚟改變 
但我唔可以撇低呢啲故事唔寫 因為我之後去到邊 都遇到更多呢類型嘅女性 但無人知道佢哋 或者無興趣想知佢哋 
我之後去波斯尼亞做訪問 見到一位國際貨幣基金組織官員 佢同我講︰「Gayle， 我唔相信波斯尼亞有女性從事商業。 但路口附近就有位女士賣芝士， 
或者你可以訪問下佢。」 
於是我繼續做採訪 同一日我認識咗 Narcisa Kavazovic 佢喺昔日薩拉熱窩戰綫上面開咗間工廠 
佢喺棄置嘅車房開始佢嘅事業 織床單同枕頭袋 之後拎著製成品攞去全市嘅市場度賣 收入支撐十二、三個屋企人 
當時佢有二十個員工，大部分係女性 員工早就送咗仔女返學 
而 Narcisa 只係做咗生意冇耐嘅女性 
之後我仲遇見不同嘅女性 有賣精油，有賣酒 甚至有經營全國最大嘅廣告商 
所有呢的故事 都變成咗《先驅論壇報》嘅頭版 
當報紙一登出呢啲故事 我即刻發電郵畀 嗰位國際貨幣基金組織官員 
我話︰「如果你要喺下次嘅投資會 做企業家嘅專題， 呢度就有一班女性企業家你可以搵。」 
（掌聲） 但再諗下 
嗰位官員未必係唯一睇小女性嘅人 
呢種偏見，不論係咪特登 係無處不在嘅 更加唔好講對兩性錯得好緊要嘅觀念 
例如當你見到「微型金融」呢個詞語 你哋有咩聯想？ 
好多人諗到女性 
但如果見到「企業家」呢個詞語 大部份人會諗到男性 
點解呢？ 
因為一提到女性 我哋就諗起「卑微」、「弱小」 
微型金融係一個強大嘅工具 令女性可以自給自足同識得自我尊重 但女性唔要小小嘅希望同抱負 佢哋要嘅係對自己抱有更大嘅期望 
佢哋唔再係微小，而係越嚟越重要 
好多範疇都有女性嘅存在 
喺美國，由女性持有嘅公司 去到 2018 年會創造到 550 萬個職位 
喺南韓同印尼 有近 50 萬間公司由女性擁有 
喺中國，有兩成嘅小企業由女性經營 
喺發展中國家 女性經營小企業嘅數字 更加達到 40% 至 50% 
差不多我去過嘅地方 我都遇到犀利嘅企業家 佢哋尋求融資、開拓市場 建立生意網絡 
但佢哋經常被人忽視 因為人哋好難協助佢哋 
借五萬蚊比借五百蚊有更加大風險 
世界銀行最近指出女性墮入生產力陷阱 
因為經營小企業嘅女性 得唔到資金擴展業務 而經營更小型生意嘅女性 就更加發展唔到 
最近我喺美國國務院 遇到一位嚟自加納嘅女企業家 
佢係賣朱古力嘅 
佢嚟到 唔係為咗資金援助或者微型貸款 
而係嚟尋求大筆投資 去起工廠、買機器、生產朱古力 出口去非洲、歐洲同中東 以至其他地方 佢需要資金聘請超過 20 位 已經幫佢打工嘅員工 亦需要資金可以幫助佢嘅國家經濟起飛 
好消息係我哋知咩嘢係可行 
因為理論同數據已經証明咗 
我哋唔需要諗度 一個解決辦法出嚟 因為我哋已經有現金流貸款 現金流貸款係根據收入 而唔係資產而定嘅 貸款採用安全合同而非附屬合同 因為女性通常冇土地做抵押 
Kiva.org 呢個微型貸款機構 就係試行緊小型同中型嘅眾籌貸款 
但呢個試驗只係起步 
最近好流行講︰ 「女性係新興市場中嘅新興市場」 
我認為無得頂 
點解呢？ 
因為以我從事金融業知道 過去十年有五千億美金注入咗新興市場 
而因為投資者喺經濟放緩嘅時候 睇到有回報潛力 所以佢哋設計咗 專為新興市場而設嘅 金融產品同金融創新方案 
我哋如果可以唔講浮誇嘅說話 而係將五千億用嚟釋放 女性潛在嘅經濟能力 係幾咁好呢？ 
想像下呢的資金 對職位、生產力、就業、兒童嘅營養 產婦死亡率、識字率，以至更加多嘅嘢 幫助有幾大 
因為世界經濟論壇指出 越小性別差距，越可以提高經濟競爭力 
無一個國家可以消除 兩性參與商業活動上嘅不公現象 絕對無 
於是呢個就係一個大好機會喇 
我哋仲有好多改善空間 
所以呢個唔係為咗做好事 而係為咗全球嘅發展同全球嘅就業 
所以女性就業問題 在於我哋點投資同點看待女性 
女性已經唔只係一半人口同小數 
（掌聲） 我經常同同行討論 佢哋話︰「Gayle，呢啲報導好正， 但你只係寫緊啲特殊例子。」 
我真係因為佢哋嘅話而停落嚟 
原因有幾個 首先，所謂特殊例子真係有好多 而且每個都好重要 
第二，當我哋講成功男士嘅時候 我哋會以佢哋為 偶像、先驅或者搞創新嘅人 
並尊佢哋為學習對象 但一講女性 我哋就當佢哋只係例外 或者奇人咁去忽視 
最終，每一個國家要變嘅話 都要靠呢班特殊例子嘅人 
咁點解我哋唔為呢啲 創造就業、帶嚟改變嘅人鼓掌？ 反而對佢哋視而不見呢？ 
韌力對我嚟講係好切身嘅嘢 韌力改變咗我好多 
我屋企係個單親家庭 母親日頭喺電話公司工作 夜晚賣廚具用品 於是我可以接觸好多嘢 
我哋盡量用優惠卷買嘢 選擇分期供款同買二手貨 當我媽媽患末期乳癌、唔可以再做嘢 我哋甚至要申請食物卷 
當時我大概九、十歲 我覺得自己好可憐 但媽媽會同我講︰「乖女， 同世界上嘅慘劇相比，你算好好啦！」 
（笑聲） 當我準備考商學院嘅時候 我覺得自己無咩機會 亦無人知我去考 嗰陣我去搵我阿姨 我阿姨佢長期被丈夫虐待 但最終好彩嘅身心幸存咁離咗婚 
佢同我講︰ 「千祈唔好比其他人限制你。」 
我當時又去咗搵婆婆呻 佢不但係二戰軍人 仲喺電影工業做咗半個世紀 又由我 13 歲開始就照顧我 我嗰陣同婆婆講 我驚如果去咗外國深造 而放棄美國廣播公司呢份荀工 我以後都唔會再搵嘢做 但佢講︰「阿妹，我話你知兩樣嘢。 
第一，唔會有人放棄獎學金； 第二，麥記成日都請人㗎。」 
（笑聲） 「你會搵到工嘅，放膽去啦！」 
我屋企嘅女性並唔係咩特殊例子 
喺呢個講座同喺洛杉磯睇直播嘅女性 
仲有全球各哋嘅女性 都唔係咩特殊例子 
我哋唔係小數 
而係大多數 
我哋經常低估自己，亦被人輕視 
作為女性 係時候要望高啲、遠啲 同投資多啲 令全世界嘅女性受益 
我哋有能力改變 而且咁樣做唔單止為女性 仲係為全球經濟 全球經濟極需要女性嘅貢獻 
我哋一齊就會有能力 去令呢類所謂特殊例子變成主導 
當我哋對自己嘅睇法有所改變 其他人都會跟隨 
我哋係時候去諗得更遠大 
多謝各位 
（掌聲） 

我喺哩度同大家分享我嘅攝影作品 
但係哩張都算係攝影咩？ 
雖然佢係一張相 但係你冇辦法用相機影出來 
我對攝影嘅興趣始於我十五歲嗰時 得到嘅第一部數碼相機 
我對攝影嘅熱愛混雜著 我早期對畫畫嘅熱愛 但攝影又唔同畫畫 因為攝影指嘅係拍攝前嘅計劃 
當你用相機㩒快門嘅一刻 攝影就會完咗 
所以，對於我來講，攝影更加在於 喺啱嘅時間喺啱嘅地方影 
我覺得每個人都可以做到哩一點 
所以我就想做啲唔同嘅嘢 我想令攝影變成 一樣由㩒快門一刻先至開始嘅嘢 
好似哩幅相咁： 一條繁忙嘅街道進行緊施工 
但係佢有個位係意想不到嘅扭曲咗 
除此之外 佢保持咗一定程度嘅真實感 
又或者好似咁樣嘅相咁—— 無論係灰暗定係鮮豔 啲相都有一個共通點︰ 就係保持一定程度嘅真實感 
當我講真實感嘅時候 我嘅意思係相片嘅真實感 
因為相中嘅影像 並唔係嗰啲你可以真正捕捉到嘅嘢 但我總係想令啲影像望落去 好似真係可以被相機真正捕捉咁樣 
我想令到啲人睇相嗰陣 會花時間搵出當中嘅有違常理嘅地方 
所以，哩啲相嘅功能 更多嘅係傳遞一種想法 而唔係捕捉一個時刻 
但係係咩方法令到佢望落去咁真呢？ 
係因為細節嗎？ 定係因為顏色？ 
係因為光線？ 
係乜嘢造成錯覺？ 
有時，視角就係錯覺 
但講到底，錯覺 同我哋點樣解讀世界有關 同埋世界係點樣喺二維平面上面重現 
乜嘢係真實並唔重要 重要嘅係我哋望落去覺得乜嘢係真實 
所以，我認為道理好簡單 
我就將每一張相當成係 一幅現實生活嘅拼圖 你可以利用生活中唔同嘅事物 去合成出一幅假嘅圖片 
等我舉一個簡單嘅例子 
哩度有三個完全可以想像得到嘅物體 亦即係我哋嘅三維世界入面 可以搵得到嘅嘢 
但用一種特定嘅方式將佢哋組合 就可以創造出一啲睇上去 仍然係三維同真實嘅嘢 
但同時，我哋知道佢哋冇可能存在 
所以我哋呃咗我哋嘅大腦 因為我哋大腦只會接受合常理嘅嘢 
同樣欺騙大腦嘅過程 發生喺合成嘅相裏面 
合成嘅相就係 組合現實生活中不同嘅事物 
為咗令張相望落去真實 我哋需要放一啲我哋冇諗過嘅嘢落去 又或者放我哋日常生活中 一定會見到嘅嘢落去 
但當相組合嘅時候 仔細考慮就變得好重要 因為如果唔仔細考慮構圖嘅話 
睇上去就會怪怪地 所以我會話，要做到真實嘅效果 需要遵守三個簡單嘅規則 
正如你所見，哩啲圖片並非十分特別 
但組合起嚟，佢哋可以做到咁樣嘅效果 
所以，第一條規則係 被組合嘅相片需要有同樣嘅拍攝視角 
第二，組合嘅相片 需要有同樣類型嘅光線 
哩兩張圖片都滿足咗哩兩項要求—— 喺同樣嘅高度影嘅，有同樣嘅光線 
第三項規則 在於設法使到兩張圖片 連接得天衣無縫、睇唔到分界 
令到人哋講唔出張相係點樣合成 
透過將兩張圖片喺交界處嘅 顏色、對比度同亮度整到一樣 再加上一啲圖像嘅缺陷 譬如︰景深、不飽和顏色同雜訊 我哋消除咗圖像之間嘅邊界 令佢望落去好似一張相咁 而每一張相可能含少包至過百層嘅圖片 
哩度係另一個例子 
有啲人會認為佢係一幅風景照 只不過圖像嘅下半部係經過處理嘅 
但係實際上哩幅相完全係 由唔同地方嘅相人工合成嘅 
我個人認為創造一個地方 比搵到一個地方容易 因為你可以盡情將諗法表達出嚟 而唔使受地方限制 
但係哩樣嘢確實需要好多計劃功夫 
我有哩個諗法嘅時候係冬天 所以我有幾個月嘅時間去計劃 去搵到唔同嘅地點 做哩張相嘅材料 
咁，舉例嚟講 哩條魚係喺一個釣魚嘅旅途中拍到嘅 
河嘅兩邊係兩笪地方 
水面下嘅部分係喺一個採石場度拍嘅 
係啊，我甚至將小島上嘅屋變成紅色 畀佢望落去更加似喺瑞典 
（笑聲） 我認為要塑造真實嘅感覺 關鍵在於計劃 
佢總係由一幅草圖、一個諗法開始 
然後由唔同嘅場景組合起嚟 
哩度每幅相都係精心計劃過嘅 
如果你用心拍攝哩啲場景 合成之後嘅相出嚟嘅效果 都會相當靚同埋真實 
所以話，成件事所有嘅工具都有齊嘞 爭嘅係大家嘅想像力 
多謝大家 （掌聲） 

每一年淨喺美國 就有 2,077,000 對新人 作出法律同信仰嘅承諾 同另一半一齊度過一生一世 （臺下笑聲） 同以後唔再同其他人上床 
男嘅就買戒指，女嘅就揀好婚紗 
兩個人一齊買嘢 
女方會帶男方到舞蹈會所一齊學社交舞 
最後大日子降臨 
佢哋會喺神同家人 仲有女方爸爸以往嘅生意夥伴面前發誓 無論貧窮、絕症、不幸 都動搖唔到男女雙方嘅愛同承諾 
（臺下笑聲） 呢啲天真嘅後生仔女 承諾無論係更年期 中年危機或者肥胖 都願意同甘共苦、守望相助 直至其中一個安息 
（笑聲） 因為佢哋唔使再忍受對方嘅鼻鼾聲 
婚禮當日，佢哋會變成醉貓 仲會向對方嘅面掟蛋糕 同一齊跳 Marcarena 舞 
而我哋所有朋友會企喺一邊 向佢哋一齊拉禮炮開香檳 然後飲免費喜酒 仲有祝一對新人百年好合 
雖然，我哋知道 根據統計 有一半嘅新人十年之內會離婚 
（臺下笑聲） 當然，另外半數嘅新人唔會，啱唔啱？ 
佢哋會一路唔記得結婚週年紀念日 仲會為咗去邊度度假起爭執 甚至爭論究竟要將廁紙卷 向上拉定向下拉 
但係有一部分夫妻 當兩個都唔可以再食固體食物時 都依然享受二人生活 
研究員想知道呢啲夫婦點做到 
我嘅意思係，唔需要做 雙盲或者假藥嘅研究 先至了解到一份婚姻點解會失敗︰ 唔尊重、無聊 用太多時間喺 Facebook 同其他人發生性關係，都係原因 
但係上述四樣嘢係可以調返轉︰ 尊重、刺激 上唔到網 同埋必須遵守嘅一夫一妻制 但就算做足呢四樣嘢 婚姻都未必維持到 
咁樣，嗰啲成功嘅婚姻 到底係點樣維繫嘅呢？ 
嗰啲白頭到老嘅夫婦有啲咩共同之處？ 
我哋要點樣向佢哋學習？ 
再者，如果你仲係單身而又快樂 咁點解你要放棄原有嘅生活 去搵一個會令你下半世 都不得安寧嘅另一半？ 
研究員用咗你哋嘅納稅錢 嘗試揾出箇中原因 
佢哋跟蹤嗰啲幸福小夫妻 觀察佢哋嘅一舉一動，包括特殊癖好 
然後佢哋揾出有咩因素令佢哋與別不同 得以避免重蹈鄰居同朋友嘅覆轍 
最後得出來嘅結果係 呢啲成功故事嘅共同點 唔止係唔會對另一半不忠 
舉例，成功嘅婚姻關係 太太通常會比丈夫來得瘦同好睇 
（臺下笑聲） 顯然係啱嘅 
顯然呢個係成功婚姻嘅要素 因為女人注重身形同外貌 而男人只對性有興趣 而且最好係身形同外觀比自己好嘅女人 
呢個研究有一樣嘢可取︰ 就係冇話女人一定要瘦至幸福 
我哋淨係需要比另一半瘦就得啦 
所以與其試勻所有節食同運動嘅方法 我哋淨係需要等另一半變肥 （笑聲） 或者我哋可以整多幾個批 
呢個係好消息 亦唔係咁複雜難明 
（笑聲） 研究同時指出 幸福夫妻只會睇正面嘅嘢 
例如，一位幸福嘅太太 
與其指出丈夫嘅肚腩有幾大 或者建議佢去跑步 佢會講 「嘩，親愛嘅， 多謝你任由自己嘅身形走樣 嚟令到我瘦啲。」 
（笑聲） 呢啲夫婦會喺任何情況 都會向好嘅一面睇 
「啱啊， 一場大火燒曬， 
但係喺星空之下瞓覺都唔錯啊。 
有你身上嘅肥肉真係太好啦， 
可以保暖我哋。」 我最鐘意嘅研究顯示 老公越係肯去做家務 老婆越係覺得老公有吸引力 
因為我哋正需要研究 話畀我哋知呢樣嘢…… 
（笑聲） 成個流程就係 
老婆越係覺得老公吸引 就越係願意做愛 佢哋越係做得多愛 老公就越係對老婆好 老公越對老婆好 老婆就越唔會埋怨佢喺床上亂放濕毛巾 咁佢哋就會長長久久喺埋一齊 
換言之，男士們︰ 你哋應該返去屋企改下嘞 
有個研究好有趣 
有個研究顯示 人喺童年影相嘅時候笑 就越唔會離婚 
呢個研究係真嘅 等我澄清一下︰ 呢啲研究員唔係睇啲人 對自己童年開心程度畀幾多分 或者研究舊文獻 
研究數據係完全基於 研究對象喺相入邊睇起來開唔開心 
我唔清楚各位嘅年齡 但我仲係細個陣 父母影相嘅時候會攞一部特別嘅相機 裏面裝住叫一樣嘢叫菲林嘅嘢 
菲林好貴嘅 
菲林亦唔冇得用快門連拍三百張 然後畀你揀笑容最燦爛嘅一張 來做聖誕卡 
你就想啦 
攝影師只會幫你著靚件衫，企好 再叫你喺佢嘅要求底下 喺架爛鬼相機面前笑 或者你可以做吻別生日派對嘅姿勢 
但係，我仍然有一大堆 虛偽嘅童年開心照 但我好開心 因為根據研究我會冇咁容易離婚 
咁仲又有咩可以維繫你嘅婚姻呢？ 
千奇唔好攞奧斯卡最佳女演員獎 
（臺下笑聲） 我係認真嘅 
Bettie Davis, Joan Crawford, Hallie Berry, Hillary Swank Sandra Bullock, Reese Witherspoon 佢哋全部喺攞完獎之後就離婚 
啲人稱呢個係奧斯卡詛咒 
佢係婚姻嘅終結之物 係一定要避免嘅嘢 
但呢唔係淨淨係攞演藝獎先至危險 
連睇齣愛情喜劇都一樣會令關係破碎 
（臺下笑聲） 顯然 睇齣愛情喜劇搞到關係破裂呢樣嘢 未試過喺我哋身上發生 亦唔太可能發生 但喜劇亦令我哋現實生活睇起嚟更慘 
理論上 如果我哋反而揀一齣有謀殺案 或者汽車爆炸死人嘅戲睇 我哋離開戲院嗰陣 反而覺得自己幾好呀 
（笑聲） 飲酒睇起來會破壞婚姻 
係啊 
飲酒我講唔到啲咩 因為我讀完個標題就冇再讀落去 
但係跟住落嚟就更恐怖： 離婚係會傳染嘅 
非常正確。當你嘅朋友選擇離婚 你自己離婚嘅幾率會上升 75% 
但我又唔太贊同呢一點 
我同我老公身邊嘅好多朋友 都係離婚分家收場 然後到咗我哋咁嘅年紀 面對呢個色情聊天、偉哥 同用網上戀愛交友盛行嘅年代 好辛苦咁做返單身 
我自己興幸可以以朋友為鑒 而唔需要終身婚姻質詢 
宜家你會諗，點解要結婚？ 
基本上美國政府會對已婚者 提供超過一千項福利 
包括另一半坐監時探監嘅權利 ——但我諗你哋唔需要呢樣啦 
除咗呢啲福利 已婚夫婦嘅收入更高 
身體更健康 心智更開朗 
我哋可以培育更健康、更穩重 同更成功嘅下一代 
信唔信都好，我哋比單身嘅朋友 有更多嘅性生活 
我哋活得更長命 你亦可以用長命做理由 同你心儀嘅人講「我要同你結婚」 
（笑聲） 宜家你可能體驗唔到 夫婦共同報稅嘅好處 我教唔到你點揾到一個鐘意做家務 有幾乎理想嘅身材同魅力 又鐘意睇恐怖片 但身邊又唔多離婚嘅朋友嘅男人或女人 但係我只係可以建議你試一試 因為好處——正如我所講 對你好有影響 
重點係︰無論你已婚 或者仲喺度揾另一半 我相信婚姻係一個 值得去經營同維護嘅公司 
所以我希望你哋可以善用今日學到嘅嘢 用自己嘅強項嚟抗衡自己嘅風險 
例如，我覺得我個人嘅婚姻尚可啦 
喺一方面 我老公嘅身材冇得頂 仲好英俊 
所以我絕對有需要谷肥佢 
正如我所講 我哋有離婚嘅朋友秘密 或者無意咁想拆散我哋 
所以我哋要多加留意人哋嘅一舉一動 
我哋有時仲會歎一兩杯雞尾酒 
喺另一方面 我有好多假開心相 
我老公又會不停咁做家務 亦喺有生之年樂意唔睇愛情喜劇 
但為咗以防萬一 我會更加努力唔攞奧斯卡獎 
你哋為咗自己嘅婚姻 我建議你哋都做同樣嘅事 
做完之後，我哋下次出嚟飲酒傾 

你哋可能會覺得好奇怪 但我實在太鍾意水泥磚喇 
世界上第一嚿水泥磚喺 1868 年製造 當時生產水泥磚得一個要求： 就係要有固定嘅尺寸 因為咁樣先能夠磚搭磚 
好快咁，水泥磚變成咗 世界上最常用嘅建築材料 
我哋可以用佢嚟起建築物，例如屋、橋 一磚一磚咁建造 
水泥磚已經成為現今嘅建材 
大約一百年之後，喺 1947 年 樂高生產出呢個 
佢哋稱為「自動組裝積木」嘅嘢 
短短幾年後 樂高積木成為咗每個家庭必備嘅玩具 
據估計，樂高生產咗超過四千億嚿積木 平均全球每個人有 75 嚿積木 
你唔需要係工程師 都可以起到靚屋、靚橋 或者其它好靚嘅建築 
樂高令你嘅想像變成實物 
樂高運用水泥磚嘅概念 將佢轉化成發揮我哋想像力嘅積木 
喺同一年 貝爾實驗室準備發表 一個電路組件嘅革新︰電晶體 
電晶體係一樣塑膠製嘅電子元件 佢會帶領我哋進入一個 積木靜止堆埋一齊 但係積木之間會產生作用嘅世界 
雖然電晶體同水泥磚一樣 畀到你整更大、更複雜嘅電路 
但佢哋最大嘅差別係 電晶體係專門畀專家玩嘅 
但我唔係好同意呢個講法 所以我想推翻呢個講法 
八年前我喺媒體實驗室 著手開發呢個計畫 就係點樣將工程師嘅技術 畀到藝術家同設計師用到？ 
幾年前我開始研發 littleBits 
我畀你哋睇下佢點運作 
littleBits 係電子元件 每一小嚿都有特定嘅功能 
佢哋設計成會發光、發聲 有電動功能同感應功能 
而佢最好玩嘅部分就係 佢哋靠磁鐵連接埋一齊 
所以你唔會搞錯佢哋嘅方向 
佢哋用顏色嚟區分 綠色係輸出，藍色係電源 粉紅色係輸入，橙色係電線 
只要將藍色同綠色連埋一齊 你就可以開始做啲大啲嘅電路 
藍色同綠色接埋一齊，佢就會發光 
當你將旋鈕駁喺中間，你就可以較光暗 
攞走旋鈕，換做脈衝元件 咁樣，你就可以整到閃光 
再加上一個聲音元件 咁你就整咗一個警報器 
不過佢好嘈呀 雖然呢啲示範睇落簡單 但 littleBits 其實好強大 
要編寫 littleBits 我哋唔需要識寫程式 接電線或者焊接 只要做好簡單嘅直覺動作就得嘞 
要令佢閃得快啲或慢啲 你只需要轉下呢個掣就可以 
littleBits 個構思係 佢係一個愈做愈大嘅知識庫 
我哋都想呢一嚿現成嘅積木 做到各式各樣嘅功能︰ 
光、聲音、太陽能板、摩打等等 
我哋畀過小朋友玩 littleBits 
呢個對小朋友嚟講真係好難得嘅體驗 
好處係佢哋開始了解 每日圍繞佢哋 而學校又唔會教嘅嘅電子設備 
譬如一盞夜燈係點樣運作 或者電梯門點樣維持開住嘅狀態 又或者 iPod 嘅螢幕點樣對觸控有反應 
我哋都會將 littleBits 拎畀設計學校使用 
我哋仲令到一啲 完全無電子相關經驗嘅設計師 開始將 littleBits 當成一種材料 
你睇，絨布同紙做嘅水瓶 喬迪整咗呢樣嘢⋯ 
（鈴聲） （叭 ~ 叭叭） 幾個禮拜前我哋將 littleBits 帶到 羅德島設計學院 介紹畀一啲同樣 無工程學相關經驗嘅設計師玩 我哋畀啲硬紙板、木板同紙佢哋 等佢哋做啲嘢 
畀一樣佢哋整嘅嘢你哋睇 「天女散花加農砲」 
（笑聲） 但呢個真係我最鍾意嘅一個 
佢係用泥膠做嘅龍蝦 佢好怕黑 
（笑聲） 對唔係工程師嘅人嚟講 littleBits 成為咗另一種材料 電子零件變咗一種材料 
我哋希望呢種材料人人都用得到 
littleBits 係個共享資源 
你可以去我哋嘅網站下載設計稿 自己郁手做 
我哋想啟發創作者、發明家同貢獻者 因為我哋住嘅呢個互動嘅世界 係屬於我哋嘅 
所以，我哋一齊開始發明喇！ 
多謝 
（掌聲） 

大家好，我叫 Frank 我收集人哋嘅秘密 
而一切都源於我 2004 年 11 月一個瘋狂嘅諗法 
我當時打印咗三千張 已經印好回郵地址嘅明信片 就好似呢張一樣咁 
呢啲明信片一面係空白嘅 而另一面有啲簡單指引 
我叫每個人匿名寫上 一個佢哋從未話過俾人知嘅秘密 
而我喺華盛頓街頭 隨機派發呢啲明信片 當時我都唔知結果會點 
但無幾耐呢個主意非常快傳出去 
大家開始買同整自己嘅明信片 
我開始喺我屋企信箱收到明信片 唔單只嚟自華盛頓 仲有德州、加州、溫哥華 紐西蘭、伊拉克呢啲地方 
再過多一陣 我呢個瘋狂主意開始無咁瘋狂 
PostSecret.com 係世界上 最多人訪問嘅零廣告博客 
而呢個，就係我目前收集過嘅明信片 
你可以睇到我老婆 好努力咁將一磚明信片 放上一個有超過 50 萬 秘密明信片金字塔上 
而我宜家想做嘅事 係同你哋分享嗰啲明信片入邊 一啲非常特別嘅秘密 我哋從呢個開始啦 
「我細個揾到呢啲郵票。 我等咗一世人， 去等我可以將郵票寄俾某個人。 
而我一直都無等到呢個人。」 
秘密有好多種形態 
可以係驚訝嘅、傻奸奸嘅 或者震撼人心嘅 
秘密可以將我哋連接到人性最深處 或者將我哋連到去從來未見過嘅人 
（笑聲） 可能你哋中間有一個人 寄咗呢張俾我 
我唔知 呢張明信片證明咗 當人整明信片俾我時 可以有嘅創作力量 
呢個好明顯用半個星巴克咖啡杯整 杯嘅另一面係一張郵票加我屋企地址 
「親愛嘅生母，我有好好嘅養父母， 
我搵到愛，我非常開心。」 
秘密可以令我哋諗起 無數同脆弱或者英雄主義有關 而又無聲無色喺身邊發生嘅人生戲劇 即使係今時今日亦都一樣 
「所有喺九一一之前識得我嘅人， 都以為我死咗。」 
「我曾經同一班 好嚴謹嘅宗教人士一齊工作， 所以我有時會唔著底褲， 然後對自己偷笑。」 
（笑聲） 跟住呢個，喺分享之前需要講解少少 
我鐘意去學校演講 同埋同學生分享秘密同故事 
有時我講完之後 會留喺度簽書、同學生影相 
跟住落嚟呢張明信片 就係從其中一張相製作而成 
我同時想講嘅係，好似今日咁 喺嗰個 PostSecret 活動上 我係用無線咪 
「你嗰咪試音期間無閂到， 
所以我哋全部人聽到你屙尿。」 
（笑聲） 呢件事發生嘅時候真係好尷尬 不過我意識到其實可能會更加尷尬 
（笑聲） 係唔係？你明我講咩啦 
「呢封信裏邊， 有我一張無用到、撕碎咗嘅 自殺留言紙。 
我宜家感覺我係世界上最幸福嘅人。」 「呢張相入面其中一個男人 係我個仔嘅老豆， 
佢俾咗我一大筆錢去保守呢個秘密。」 
（笑聲） 「你估緊我去邊度嘅嗰個星期六， 其實我喺度買戒指俾你。 
隻戒指宜家喺我衫袋裡面。」 
兩年前嘅情人節 我將呢張明信片放上 PostSecret 博客上 
張明信片喺嗰頁最底、最尾 
但當呢張明信片只係擺咗幾個鐘 我就收到寄出呢張明信片嘅男人 發來嘅一封好開心嘅電郵 
佢話︰「Frank，我一定要同你分享 呢件啱啱喺我生命中發生嘅事。 
佢話︰「我只腳仲有啲震。」 
佢話，「三年嚟，女朋友同我 習慣禮拜日朝早 一齊去睇 PostSecret 博客， 同埋一齊大聲讀出上面嘅秘密。 
我讀俾佢聽，佢又讀俾我聽。」 
佢跟住講，「咁多年嚟， 呢個習慣令我哋更加親密。 
所以當我發覺 你將我對女朋友驚喜求婚嘅明信片 擺咗喺博客嘅最尾時， 我真係唔知點算。 
所以我嘗試表現得好冷靜， 
一句關於求婚嘅事都冇講。 然後就好似每個禮拜日咁， 我哋開始互相大聲讀出一啲秘密。」 
佢話︰「但呢次我女朋友 讀出秘密都讀得特別慢。」 
但最終女朋友都讀曬 然後嚟到最尾一個秘密 
關於佢對女朋友求婚一事 個男人話︰ 「我女朋友讀完呢個秘密一次， 
又讀多一次。」 然後女朋友轉身對住佢講 「唔係我哋嘅貓咩？」 
（笑聲） 當女朋友轉身見到佢嘅時候 佢已經單膝跪係度，攞出戒指 
問咗嗰個問題，女朋友應承咗 
最尾大團圓結局 所以我回覆佢話︰ 「唔該寄畀我一張相，或者乜都好， 我想將呢件事同 成個 PostSecret 社區分享， 等大家知道你哋個童話故事結局。」 
然後佢寄咗呢張相畀我 
（笑聲） 「我喺 Lollapalooza 揾到你部相機， 
我終於晒咗裏面啲相， 希望可以將啲相畀返你。」 
呢啲相一直都返唔到 唔見咗呢啲相嘅人度 但呢個秘密影響咗好多人 包括有一個加拿大學生 Matty 
Matty 被呢個秘密啟發 佢創立自己一個網站 叫 IFoundYourCamera 
Matty 邀請大家 將街上執到嘅數碼相機 同有著相片、但遺失咗嘅 USB 都寄比佢 
Matty 將呢啲相過到嚟電腦 每個星期都將啲相擺喺佢嘅網站 
然之後人哋就上佢個網站 睇下有無佢哋唔見咗嘅相 或者幫人哋揾返 佢哋好迫切要揾返嘅相 
呢張係我最鍾意嘅 
（笑聲） Matty 揾到呢種普通嘅方法 同埋利用陌生人嘅善意 
雖然個意念簡單 不過就對人嘅生活有好大影響 
Matty 同我分享 呢張相裡面嘅媽媽發嚟嘅 一封非常感人嘅郵件 
「呢個係我，我老公，同我個仔。 
其他相係我大病嘅嫲嫲。 
多謝你創建呢個網站， 
呢啲相對於我嘅意義大到你估唔到。 
相機裡面有我仔仔出世嘅相。 
佢聽日就四歲生日啦。」 
你哋呢度見到嘅相同埋其他幾千張 都返返去唔見咗相嘅人度 有時要穿洋過海 有時仲要跨過語言障礙 
呢張係我今日最後想分享嘅一張明信片 
「當我愛嘅人喺我手機裡面 留低語音留言時， 我會存低，因為怕佢哋某一日離世， 而我再無辦法聽到佢哋把聲。」 
當我分享呢個秘密時 有好多人將佢哋手機裡面嘅 語音留言傳過來 當中有啲留言甚至係佢哋擺咗好多年 都係一啲逝去嘅親人、朋友嘅信息 
佢哋話，保留呢啲聲音同分享呢啲聲音 其實係延續心愛嘅人嘅精神 
有一個後生女發佈咗 佢嫲嫲留畀佢最後一條語音留言 
秘密有好多種形態 
佢哋可以係震撼或者傻傻地嘅 亦可以係觸動人心 
秘密可以將我哋連接到 心入邊最深處嘅人性 或者連接到我哋再無可能見到嘅人 
語音留言：第一條已儲存語音留言 
嫲嫲：♫ 係某人生日 ♫ ♫ 某人生日 ♫ ♫ 蠟燭喺某人嘅蛋糕上被點著 ♫ ♫ 我哋都因為某人而被邀請過嚟 ♫ 你今日 21 歲啦 
過一個真正開心嘅生日，我愛你 
我講拜拜啦 
講者︰多謝 
（鼓掌） 多謝 
（鼓掌） 主持︰Frank 頭先真係太美麗、太感人啦 
你有無試過寄自己一張明信片呢？ 
你有無將自己嘅秘密 擺喺 PostSecret 上面呢？ 
講者︰每本書裡面 都有我自己嘅一個秘密 
我覺得我開始呢個計劃 即使當時我無意識到 係因為我自己唔知 點樣去處理我嘅秘密 
正係因為大家所有嘅秘密 因為陌生人對我表現善意 我先可以平復我過去難以磨滅嘅事 
主持︰咁有無人知道書入邊 邊啲係你嘅秘密呢？ 
有無人講得出你嘅秘密呢？ 
講者︰會呀。我有時都會分享下架！ 
（笑聲） （鼓掌） 

啱啱四年前嘅今日 我開咗個叫做 Style Rookie 嘅時尚博客 
2011 年 9 月 我又開咗個畀後生女睇嘅 叫 Rookiemag.com 嘅網上雜誌 
我係 Tavi Gevinson …… 我今日演講嘅主題係「仍在探索中」 為咗配合今日嘅主題 我專登用咗微軟嘅畫圖程序做幻燈片 我唔係唔識用 微軟嘅投影片程序 （笑聲） 呢個網站係為少女度身製作 我係一個女權主義者 
我算係流行文化嘅狂熱擁躉 對電影、電視裡邊嘅 女強人嘅角色好有研究 媒體對我嘅網站有好大嘅影響 
所以，我認為女強人嘅定義 經常俾人曲解 結果性格多面化嘅女超人 就變成只有一種特質，好似貓女 佢專賣自己嘅性感 因為性感象徵力量 
但係佢哋係強嘅女性角色 唔係女性嘅強人形象 
全都係平淡無奇 到好似個紙片人 
咁問題就嚟咗 啲人期望女人簡單易明 而啲女人就好希望 自己真係咁簡單 現實中，女人係複雜嘅動物 女人係多面嘅，唔係因為佢哋癲 而係有因為人就係癲嘅 而女人咁啱就係人 （笑聲） 所以缺點其實就係關鍵 
我唔係第一個噉講嘅人 
女強人吸引人嘅地方就係 佢嘅弱點同缺點 你開頭可能唔係好鍾意佢 但係佢最終會令你有同感 
我既然提及呢個問題 就要提及有參與解決問題嘅人 譬如電視劇《廣告狂人》 同埋電影《最爆伴娘團》 佢哋有複雜同多面嘅女性角色 
屏幕上嘅人係莉娜．丹恩 佢嘅新作《紐約叻女》 下個月喺 HBO 首播 佢講過，佢製作呢部戯 因為佢識得嘅女人 內心都係矛盾嘅 但係女人喺戲裏邊好少表現到咁 
各位男士，你哋好彩嘞 （笑聲） 但我覺得有幾類型嘅女性嘅內心矛盾 仲未俾戲塑造到 其中一類係青少年 因為青少年會係特別拗 同仲係喺度探索 90 年代有《怪胎與宅男》 同埋《我所謂的生活》同裡邊嘅角色 Lindsay Weir 同埋 Angela Chase 成部戯嘅前設 基本就係人物自我探索嘅過程 可惜呢兩套戯都只係播咗一季 從此之後，我再冇見到類似嘅電視節目 
呢個係我個腦 （笑聲） 喺我睇電視劇時嘅圖解 
我啱啱讀完初中升高中 宜家，我讀緊二年級 我一直想 從我收到嘅互相矛盾嘅信息裡邊揾到平衡 
你唔可以又聰明又靚 
係女權主義者嘅話，就唔可以追求時尚 
如果你唔係在乎其他人 尤其係男人嘅眼光 你就唔會在乎扮靚 
所以我一路都喺度諗 我覺得有啲迷茫 我喺我嘅博客有提過 我講過我想開設 一個專為女仔設定嘅網站 一個唔係一邊倒嘅 強勢嘅授權嘅嘢 因為噉會令女生卻步 同令佢哋對女權主義產生誤解 以為佢哋要成為女權主義者 就要同女權主義嘅信念完全一致 唔可以冇信心，唔可以有疑慮 要識得所有嘢 現實唔係噉嘅 我明白咗女權主義唔係一本規則 而係討論、對話、過程之後 我就冇覺得咁矛盾喇 呢個係我上年整嘅雜誌嘅其中兩頁 我開始自己搞啲插圖 
呃，係噉 
我喺博客度講過 我想開始為女生出版刊物 亦邀請大家投稿，文章，攝影，咩都得 然後成為雜誌社嘅一員 
我大約收到三千封電郵 
總編同我睇過所有嘅電郵 組咗一班員工 係上年九月創刊 
呢個係我哋第一封 編輯致讀者嘅信嘅摘錄 話 Rookie 雜誌唔係咩都識 我哋仲係探索緊 重點唔係為女生提供答案 更加唔係限制佢哋自己搵答案嘅自由 而係鼓勵佢哋 使佢哋明白佢哋自己有話事權 佢哋可以自己問問題 自己揾答案等等 我哋一直嘗試提供 一個探索同解決唔同困惑嘅空間 
我晤係話：「你好似我哋咁。」 抑或「我哋係楷模」 因為我哋根本唔係 但我哋只想俾女生 一個展示唔同嘅性格特質嘅地方 
我哋有篇文章叫做 《認真看待妳自己： 點樣唔在意人哋嘅睇法》 但我哋都有文章，好似係 哎呀，我探索緊！ 
哈哈！ （笑聲） 呢一招真係免死金牌 
我哋都有文章 叫做《點可以喺五分鐘之內 扮成你冇淨係喺度喊》 
以上全部，我真係好欣賞 電影中嘅角色 同我哋網站上嘅文章 所講嘅唔只做有力量嘅人 仲要接受自己 有自信心同埋接受自身嘅缺點 
我希望你從今次演講中得到總結係 要學習史蒂薇．尼克斯 
學佢就係你要做嘅嘢 （笑聲） 因為我最鍾意佢嘅就係 其實佢咩我都好鍾意 佢係好，一直 喺台上好從容 唔會為自己嘅缺點而道歉 亦唔會想調和自己互相矛盾嘅感情 佢令你聆聽佢哋，令你思考 冇錯，請學習一下史蒂薇．尼克斯 
多謝各位 （鼓掌） 

今日我想同你哋講有關創作自信嘅嘢 
由我三年班開始講起 嗰時我喺俄亥俄州巴伯頓嘅 奧克戴爾學校返學 
我記得有一日 我最好嘅朋友布萊恩喺度整緊一個模型 
佢用黏土整緊隻馬 平時老師擺啲黏土喺鋅盆下面 
唔知幾時，有個坐喺佢隔離嘅女仔 一路睇佢做緊咩嘢 埃過去，同佢講︰ 「嗰堆嘢都唔似馬嘅，真係差嘞」 
布萊恩縮埋膀頭 
將黏土馬搓埋一舊，揼咗落垃圾桶度 
從此我再無見過布萊恩做類似嘅模型 
但我想問佢呢種事係唔係幾常發生 
每次我同我班學生講布萊恩嘅故仔 好多學生好似都想落堂之後留低 同我講返佢哋類似嘅經驗 講老師點樣貶低佢哋 或者某個同學對佢特別唔友善 
而有啲學生甚至因為咁 而之後唔再認為自己有創意 
我發現喺童年時否定自己有創意 到大個只會令呢種諗法更加根深柢固 
我哋見過好多呢類嘅例子 
當我哋有個工作坊 或者客人同我哋一齊做某個項目 我哋總會去到一個地步 就係迷失或者遇到少見嘅情況 
最後嗰啲高層就會攞部黑莓手機出嚟 話要打好重要嘅電話 然後走咗 
佢哋感到唔自在 
當我哋追問佢哋發生咗咩事 佢哋講埋曬啲「我唔係創意型人」嘅嘢 
但係我哋知道，佢哋講嘅唔係真嘅 
如果佢哋堅持落去，堅持成個過程 最終佢哋會做到大嘢出嚟 
同埋佢哋會驚訝佢哋自己 同埋團隊可以幾咁有創意 
所以我一直研究緊呢種怕被人審嘅恐懼 即係你唔做嘢係因為驚被人審 你怕因為講唔出 「正確創意嘅嘢」而被審 
當我見過心理學家阿爾波特．班杜拉 我有一個大突破 
我唔知你識唔識阿爾波特．班杜拉 但係你去睇下維基百科 維基百科話，佢係歷史上 第四個最重要嘅心理學家 好似弗洛伊德、史金納、某學者 同埋班都那咁重要 
班都那今年 86 歲仍然喺史丹福工作 
佢真係好得意 
由於佢長時間研究恐懼症 而我對呢個題目好有興趣 所以我走去揾佢 
佢發展咗呢種方法 可以喺好短時間入面醫好病人 喺四個鐘頭入面 佢醫好恐懼症嘅比率相當之高 
我同佢講到蛇 但我唔知點解我哋會講蛇 我哋講到蛇同怕蛇嘅恐懼症 
同佢真係好好傾 傾嘅內容都非常之有趣 
佢同我講，佢曾經召募過參加者 然後同佢哋講︰「你知嘛， 隔離房有條蛇喺度， 而家我哋準備入去。」 
佢話，大多數嘅受訪者回答 「千奇唔好。如果入面有條蛇喺度， 我肯定唔會入去㗎。」 
但係班都那有一個百發百中嘅方法 
可以一步一步帶啲參加者 去到呢塊單向透明鏡 望入去有條蛇嘅嗰間房 
等佢哋覺得自在啲 
然後經過一連串嘅步驟 佢帶啲人企喺門口，打開度門 畀佢哋望入去房入面 令佢哋感覺自在啲 
之後佢仲一步一步做咗好多微小嘅嘢 
最後佢哋入咗間房 帶住一隻好似焊接工用嘅皮手套摸條蛇 
當佢哋摸條蛇嗰時，一切正常 
佢哋嘅恐懼症冇咗 所有嘢都解決晒 
呢班人以前成日都驚蛇 依家就講「睇下條蛇幾靚」 
佢哋仲擺條蛇响膝頭度 
班都那叫呢個過程做「引導式精熟」 
我鍾意呢個術語 
呢班經歷咗個過程同埋摸過條蛇嘅人 
往後對生活中其他嘅嘢都少咗焦慮 
佢哋更加努力、更加堅持 而且面對失敗時更加有韌性 
佢哋得到「新嘅自信」 
班都那叫呢種自信做自我效能 嗰種感覺係，你能夠改變世界 同埋你可以達到嗰啲定咗嘅目標 
同班都那見面，真係舒暢 因為我知道呢個出名嘅科學家 用文獻記低同埋用科學方法證明咗 一件我哋三十年嚟見到嘅嘢 就係我哋可以通過一系列步驟 好似係一連串小小嘅創舉 令嗰啲一路覺得自己唔夠創意嘅人 睇住自己可以有幾咁創意 
所以呢個轉變真係勁 
我哋喺史丹福大學設計學院 成日都見到唔同學科嘅人 
佢哋覺得自己剩係得分析能力 
於是佢哋嚟參加我哋成個訓練 完成之後，佢哋建立咗信心 依家佢哋會諗 佢哋唔同咗 
每次佢哋諗自己係有創意嘅人嘅時候 佢哋都會好開心 
所以我諗我今日做嘅其中一樣嘢 就係帶你哋體驗下呢個轉變嘅歷程 
對我嚟講，個歷程好似 Doug Dietz 一樣 
Doug Dietz 係一個科技人員 
佢設計大型醫學影像設備 
佢喺通用電汽返工，佢嘅事業無可限量 
但係有一次，佢經歷過一刹那嘅危機 
當佢喺醫院睇住佢設計嘅 磁力共振掃描機運作 佢遇見一個年輕家庭 當中有個細路女 
個細路女好驚、喺度喊 
當 Doug Dietz 發現 原來呢間醫院近八成兒科病人 喺用佢設計嘅磁力共振掃描機之前 都要食咗鎮靜劑先 佢覺得好失望 
因為一路而嚟 佢都為佢所做啲嘢感到自豪 
佢以為佢一直用緊呢部機拯救生命 
但當佢見到部磁力共振掃描機 嚇親啲小朋友 
佢深受打擊 嗰陣時，佢喺史丹福設計學院返學 
佢學緊我哋關於設計思考、同情心 同迭代原形嘅方法 
佢想用呢啲新知識去做一啲非凡嘅嘢 
於是佢重新設計成個掃描過程 
呢個就係佢用嘅新方法 
佢將成個掃描程序 變成細路嘅探險旅程 
佢畫啲公仔喺幅牆同埋喺部掃描機度 佢叫識得氹細路嘅人 例如兒童博物館嘅工作人員 去訓練操作員 
依家啲細路嚟到好似一個遊樂場咁 
職員會將噪音同埋機器包裝成一個故事 
所以當啲細路嚟到，佢哋會同佢哋講 「你一陣入去嗰隻海盜船度， 但係要好靜，唔好郁， 因為我哋唔想海盜揾到你。」 
個效果超好 由八成細路需要食鎮靜劑 到而家只有一成細路要食鎮靜劑 
醫院同通用電氣都好高興 因為唔使每次都叫埋麻醉師嚟 而且日日又可以同多啲細路檢查 
所以出嚟嘅效果好好 
但係 Doug Dietz 關心嘅係質量嘅結果 
於是佢陪其中一個媽媽 等佢個細路女掃描完出嚟 
當細路女出嚟嘅時候 細路女走去媽媽度，問媽媽 「媽咪，我哋聽日可唔可以再嚟過呀？」 
（笑聲） Doug Dietz 講過好多次 佢嘅個人轉變 同埋之後嘅突破性設計 每次佢講呢個細路女嘅故仔 佢都眼濕濕 
Doug Dietz 嘅故事喺醫院發生 
我對醫院都咯知一二 
幾年前，我條頸側邊有塊腫肉 
嗰時輪到我去做磁力共振掃描 
嚿腫肉係腫瘤，係好惡嗰種 
有人同我講，我嘅生存率剩得四成 
所以當你着著件睡衣 坐喺其他病人嘅身邊 見到個個都面黃肌瘦 而你喺度等緊電療 你會諗好多嘢 你哋經常諗嘅係，我會唔會生存落去？ 
而我諗得最多嘅係 我個女無咗我會點？ 
但係你哋會諗下其他嘅嘢 
我諗咗好多嘢，譬如︰ 我嚟呢個世界係做咩嘢㗎 
我有咩使命；我應該做啲咩嘢… 
我好幸運，因為我有好多選擇 
我做過醫療保健界 做過幼兒園到中六嘅教育 仲有發展中國家嘅工作 
所以我有好多項目可以做 
但係呢一刻 我決定要專注做我最想做嘅嘢 就係盡量幫最多嘅人 令佢地重拾失去咗嘅創作自信 
如果我有命生存落去 呢樣就係我想做嘅嘢 
我依然生存，正如你所見 
（笑聲） （掌聲） 我真係相信 當人重拾呢份自信心 即係我哋成日喺史丹福設計學院 同 IDEO 見到嘅自信心 佢哋就會認真開始做 一啲佢哋生命中重要嘅嘢 
我哋見到啲人唔再做舊嘅嘢 開始新嘅嘢 
並且有更加有趣、更加多嘅諗法 從而可以揀比較好嘅諗法 
做更加好嘅決定 
我知道喺 TED，你係想做嘢改變世界 每個人都有啲嘢想改變世界 
對我來講，呢樣嘢係幫人重拾創作自信 
我希望你哋可以成為有諗頭嘅人 同我一齊令呢樣嘢發生 
如果你哋令呢個世界 唔再分為有創意同無創意 令人相信創意變成係天賦嘅 咁世界就美妙嘞 讓所有人嘅意念都可以隨意飛揚 真正實現班都那講嗰種自我效能 令每個人都能夠做到訂下嘅目標 並且做到創作自信 所以，去摸下條蛇啦！ 
多謝 
（掌聲） 

我從小喺緬因州長大 細個嗰時我最愛做嘅一件事 就係到海邊執海錢 因為父母話執到海錢會帶嚟好運 
但要知道海錢好難搵 
佢哋畀沙遮住，好難被發現 
只不過，一段時間之後 我已經識點樣搵到佢哋 
我開始憑形狀同紋理嚟搵佢哋 
我因此開始熱愛尋寶 亦迷上咗研究事物嘅過去同學習考古學 
終於，喺我開始埃及古物學的研究之後 我發覺齋用肉眼搵嘢係唔夠 
因為喺我去到埃及之後 我研究嘅沙灘忽然間 由緬因州一個好細嘅沙灘 變成一條八百英哩長嘅尼羅河沙灘 
而我要搵嘅嘢亦都由海錢變咗古城 
亦因為咁，我開始利用衛星圖片 
我知道如果要將事物的過去完整地呈現出嚟 就要用第二種方法去觀測 
所以喺呢度，我會畀大家睇睇 我哋用紅外線進行觀測 
呢個係尼羅河三角洲東部嘅 Mendes 
呢個地方就咁睇起嚟係啡色 但如果我哋用紅外線去睇呢個地點 再加上假色 , 突然變成鮮粉紅 
宜家你哋睇到嘅 係古代埃及人嘅建築材料 同活動對地表造成嘅化學影響 
今天我想同各位分享嘅係 我哋點樣利用衛星資料 搵到一座消失咗幾千年嘅 埃及古城伊塔威 
伊塔威屬於四千幾年前 古埃及中王國時期 做過超過四百年首都 
伊塔威位於埃及嘅法尤姆市 伊塔威非常重要 因為喺中王國時期，古埃及曾經有過 藝術、建築同宗教方面嘅重大嘅文藝復興 
埃及學家早就知道伊塔威嘅大概位置 約莫位於兩個法老所起嘅呢個城嘅 金字塔附近 就係圖中紅色圈裡邊 即係喺呢個廣闊沖積平原嘅某處 
呢個區域非常寬廣 長同闊有成四英哩乘三英哩 
尼羅河曾經流經伊塔威西面 但後嚟流經東面 於是覆蓋咗成個城市 
我哋係點樣喺咁大嘅平原裏面 搵一座埋喺地底嘅城市？ 
漫無目的咁搵有如大海撈針 
（笑聲） 因此我哋用太空總署嘅地形資料 繪製出地形同細微嘅變化 
我哋開始見到尼羅河曾經流過嘅地方 
我哋覺得紅色圈圈裏面 呢個微微拱起嘅地方 好有可能係伊塔威嘅位置 
於是我哋同埃及科學家合作 進行岩層採樣，就好似呢張咁 
岩層採樣就好似冰層採樣咁 唔同嘅係，冰層採樣 在於搵出氣候變化 而岩層採樣只係 搵唔同時代人類嘅活動 
喺厚厚嘅泥層之下、地面五米之下 我哋搵到咗一層布滿陶器嘅岩層 
即係話，喺伊塔威嘅潛在位置 嘅五米深地方 我哋搵到一層有著 幾百年人類活動痕跡嘅岩層 時間仲可以追溯到中王國時期 即係伊塔威嘅存在時間 
同時我哋都搵到工藝石材 光玉隨、石英同瑪瑙 顯示呢度曾經有一間珠寶工坊 
雖然呢啲石頭睇上去唔係好似 但當你諗返中王國時期 製造珠寶時最常用嘅石材 呢啲石頭就係嗰啲石材 
宜家我哋發現咗一層有著 好多人類活動痕跡嘅岩層 呢層岩層仲可以 追溯到中王國時期 
我哋都有證據顯示呢度曾經有 一間大師級嘅珠寶工坊 證明咗呢度曾經有座非常重要嘅城市 
雖然伊塔威嘅遺址未顯露出嚟 但我哋會返去嗰度重塑佢嘅原貌 
更重要嘅係 我哋獲得經費，訓練埃及嘅年輕人 利用衛星科技去探索古蹟 
最後，我想用我最愛嘅 古埃及中王國時代名言收結 呢句說話寫喺大約四千多年前嘅伊塔威 
「世上最偉大嘅使命 莫過於同他人分享知識」 
TED 只不過喺公元 1984 年之後成立 
（ 笑聲） 但公元前 1984 年 喺一座消失咗唔係好耐嘅城市裏面 發展想法呢樣嘢已經一早開始萌芽 
佢亦證明咗喺海邊執貝殼係有用嘅 
多謝各位 
（ 掌聲） 多謝 （ 掌聲） 