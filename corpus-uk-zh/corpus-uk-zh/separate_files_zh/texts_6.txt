早晨！ 
大家瞓醒未呀？ 
佢哋收走咗我塊名牌 但我想問下大家 有冇人係用阿拉伯文寫塊名牌㗎？ 
有冇呀？冇？ 好啦，唔緊要 
冇幾耐之前 我同個朋友去間餐廳食嘢 
我用阿拉伯話問個侍應︰ 「有冇餐牌可以睇睇？」 
佢好奇怪咁望實我，好似聽錯咗咁款 
佢用英文講︰「咩話？」 
我話︰「（阿拉伯話）餐牌，唔該。」 
佢答返話︰ 「乜你唔知呢份嘢叫咩名㗎咩？」 
我話：「我知。」 
佢話︰「你根本就唔知！ 份嘢叫做（英文）『餐牌』， 
又或者（法文）『餐牌』！」 我啲法文準唔準呀？ 
個侍應就同個同事講︰ 「嚟嚟嚟，呢張枱你搞掂佢！」 
同我講嘢嗰陣，佢一臉不屑 好似同緊自己講： 「就算地球剩返佢一個女人， 我都唔會睺佢！」 
咁用阿拉伯文講「餐牌」 有乜咁大件事呢？ 
呢兩粒字就足以 令一個黎巴嫩嘅後生仔覺得 一個女人落後無知 
「有乜理由用阿拉伯話㗎？」 
嗰一刻，我個腦係咁轉 
愈諗愈嬲 
我覺得好委屈！ 
我喺自己國家 講自己母語嘅權利都被剝奪？ 
咁嘅事都有？ 
點解會變成咁㗎？ 
喺呢度，有好多人同我一樣？ 佢哋人生行到嚟某個階段 被迫放棄自己嘅根？ 先能夠證明畀人哋睇 自己係有文化、有地位 
我係咪要抹走晒我嘅生活方式 思想、知識同記憶呢？ 
戰亂嘅時候，童年回憶可能 就成為我哋最大嘅情感寄託！ 
為咗合群，我就要抹走晒 我母語賜畀我嘅所有嘢？ 
然後隨波逐流？ 
究竟道理何在？ 
撇除呢堆諗法 我都想去理解呢個侍應 
雖然佢用歧視嘅目光睇我 但我唔想掉轉頭批判返佢 
阿拉伯話滿足唔到當今嘅需要 
做科研唔會用到佢 大學課堂同職場上唔會用佢 做高級研究亦用唔著佢 喺機場就更加唔在講啦 
咁做嘅話 啲人肯定會搜我哋身都似 
咁仲有邊度可以？ 我哋好應該反思一下 
你要我哋用阿拉伯話 但邊度先用得到呢？ 
事實擺在眼前 
但有一樣嘢更需要我哋思考 
阿拉伯話係我哋嘅母語 
研究話，想掌握其他語言 首先要掌握好母語 
點解？ 
黎巴嫩詩人 Gibran Khalil Gibran 第一次創作就係用阿拉伯文 
佢嘅所有諗法、想像同感悟 都嚟自佢細個喺村莊裡面 聞過、聽過、思考過嘅嘢 
即使佢寫嘅係英文 你睇嘅係英文 味道質感同樣依舊 
你會想像得到用英文寫作嘅佢 依然係嗰個喺黎巴嫩山長大嘅男仔 
呢個例子毋庸置疑 
第二，啲人經常話 要一個國家滅亡 唯一方法就係消滅佢嘅語言 
發達國家亦意識到呢個現實 
德國、法國、日本、中國 呢啲國家都深明呢個道理 
因此佢哋會立法保護佢哋嘅語言 
佢哋令自己嘅母語變得有地位 
所以當地人好多時都會用到母語 佢哋花好多錢發展佢哋嘅語言 
我哋比佢哋更清楚語言嗎？ 
好 我哋嘅國家唔發達 民智未開 但我哋要追上世界文明嘅步伐 
有啲曾經同我哋同樣景況嘅國家 努力發展同做科研 去趕上發達國家 譬如如土耳其、馬來西亞 喺發展嘅同時，佢哋捍衞自己嘅語言 珍而重之咁去捍衞 
佢哋始終冇離棄過自己嘅語言 
所以如果你喺土耳其買嘢 見到標籤冇土耳其文 嗰樣嘢一定唔係當地物產 
你亦唔會相信係當地物產 
以至商人會從消費者出發 代入返我哋呢班消費者嘅思維 
所以為咗創新同生產 佢哋需要捍衞自己嘅語言 
如果我講 「（英語）自由、尊嚴、獨立」 你會諗到乜嘢？ 
冇共鳴，係咪？ 
無論從邊個、點樣同點解嘅方向諗 始終都係冇共鳴 
語言唔係剩係用嚟傾偈 唔係齋係由我哋口裡面講出嚟嘅字 
語言標誌住我哋人生嘅不同階段 盛載住一啲牽動我哋情感嘅詞語 
所以當我哋講「自由、尊嚴、獨立」 你哋個個腦海中都會畫咗一幅畫 你會聯想起某個歷史時刻 勾起某種情感 
語言並唔係幾個單字拼湊埋一齊 
語言係關乎我哋點樣思考 
我哋點睇其他人 其他人又點睇我哋 
咁樣，智力係指乜嘢？ 你會點樣判斷人 明唔明白一樣嘢、聰唔聰明？ 
如果我講「（英語）自由、尊嚴、獨立」 然後你個仔同你講 「爸爸，你經歷過 （英語）自由標語嘅時代嗎？」 
你會有咩感覺？ 
如果你唔覺得有問題 咁我都唔應該再講落去，費事嘥氣 
啱啱嘅對話令我諗起一件事 
我有個識得講法文嘅朋友 嫁畀咗一個法國人 
有一次我問佢近況如何 
佢話︰「一切都好好，但就有一次， 我花咗成晚去向我老公解釋 阿拉伯文裡面『toqborni』嘅意思。」 
（笑聲） （掌聲） 呢個可憐嘅女人唔小心 同佢講咗「toqborni」 之後花咗成晚解釋個字 
佢丈夫好困惑： 「（英語）點解會有人咁長氣 講個字嘅解釋呢？ 
佢想殺死我嗎？」 
呢個只係其中一例咋 我個朋友冇可能會解釋得到 
因為佢老公實唔會明 唔明亦好合理 因為兩個思維唔一樣 
我朋友同我講： 「佢會陪我一齊聽 黎巴嫩歌手 Fairuz 啲歌。 有一晚，我嘗試譯畀佢聽， 等佢體會下 我聽 Fairuz 嗰陣嘅感覺。」 
呢個可憐嘅女人嘗試咁樣譯： 「由佢哋，我伸隻手出嚟， 偷你嘅 ——」 （笑聲） 呢句仲棘手： 「因為你屬於佢哋， 我收返隻手，離開你」 
（笑聲） 唔該你哋譯咗佢嘞！ 
（掌聲） 為咗阿拉伯話，我哋做過啲咩？ 
我哋令社會關注語言保護 我哋發起咗一場運動保護阿拉伯話 
雖然好多人同我講 「你點解要攞苦嚟辛呢？ 
咪掂呢啲麻煩嘢啦， 輕鬆過下咪算囉。」 
冇所謂！ 
呢個運動有個口號： 「我從東方向你說話， 你從西方回答我。」 
我哋冇話： 「唔得！我哋唔認同呢樣嗰樣。」 
我哋冇咁樣講 咁樣盞更加冇人明白我哋 
如果有人咁同我講嘢 我會憎咗呢個語言 
我哋… （掌聲） 我哋想改變現狀 想堅守我哋嘅夢想、抱負同生活方式 
就只係咁樣 
所以我哋話「我從東方向你說話， 你從西方回答我」 
呢句口號好簡單 但就好有創意同說服力 嗰次之後，我哋又發起另一個運動 我哋喺地下堆砌一啲字母出嚟 
你喺出面都睇到其中一個作品 一個字母被黑色同黃色膠紙圍封住 上面寫著「唔好殺死你嘅語言！」 
點解？ 真係唔好毀滅你嘅語言 
我哋真係唔應該殺死我哋嘅母語 
我哋就要搵返我哋存在嘅意義 
以至到我哋要從頭開始 
我哋仲會失去造就現代文明社會嘅機會 
之後，我哋發佈咗小朋友 身穿阿拉伯字母嘅相 
相裏面我哋用到 cool（酷）呢個英文字 
但如果有人話 「哈！你用咗英文嘅字！」 
我會答返 「唔係！我只係將 cool 呢個字 融會落去阿拉伯文。」 但如果佢哋堅持要反對就又得佢哋啦 我剩係知道我需要 更好、更切合現實嘅詞語 
所以我會繼續話「互聯網」 而唔會話「我要去上世界萬維網」 （笑聲） 因為嗰個字同現實脫節！ 我哋唔應該喺度自欺欺人 
但係講到呢度，我哋都應該認同 唔能夠畀任何有勢力過我哋 或者喺語言方面比我哋話得事嘅人 控制我哋，逼我哋行佢哋嗰套 
創意係關鍵 
即便我哋上唔到太空 唔能夠造到支火箭等等 我哋仍然可以有創意 
到呢一刻，你哋每個人 都係一個創意嘅項目 
等我哋由宜家開始 
寫一部小說，拍一齣微電影 
一本小說就可能令我哋重新喺世界出名 
佢可能令阿拉伯語重返世界第一語言 
邊個話冇出路！我哋有辦法！ 
但係我哋必須知道而且相信我哋有辦法 同埋我哋有責任去執行呢啲辦法 
總結嚟講，你今日可以做啲咩？ 
宜家，推特 邊個宜家喺度發緊推特貼文？ 
拜託，我求你 雖然我演講嘅時間好快完 唔理你用阿拉伯文、英文 法文，定係中文 
請唔好喺發阿拉伯文時 夾雜拉丁字母同數字！ 
（掌聲） 如果你咁做嘅話，係非常大鑊嘅！ 因為你唔係用緊語言 
你只係喺虛擬世界用緊虛擬語言 
而且要由虛擬語言返返嚟係難嘅 
呢個係我哋可以做嘅第一件事 
第二，仲有好多事可以做 
我哋今天嚟到呢度唔係爲咗說服彼此 
而係爲咗令大家注意到 保護阿拉伯語有幾重要 
宜家我要話畀你哋知一個秘密 
嬰兒係通過語言第一次認出父親 
當我個囡出生時，我會同佢講： 「（阿拉伯語）呢個係你爸爸，囡囡。」 
我唔會話： 「（英語）呢個係你爸爸，囡囡。」 
喺超級市場，我同我個女 Noor 保證 如果佢用阿拉伯文同我講「多謝」 我唔會用法文同佢講 「你應該講『多謝你，媽咪』」 然後希望冇人剛才聽到佢講阿拉伯語 
（掌聲） 我哋一齊嚟擺脫文化上嘅卑躬屈膝！ 唔好再為我哋嘅文化而自卑！ 
（掌聲） 

我想各位 問自己一個你可能從來未問過嘅問題 人類嘅聲音有可以做到啲咩？ 
（節奏口技） ♪ 哦奀咕 ♪ ♪ 奀咕 ♪ ♪ 奀咕 ♪ ♪ 奀咕 ♪（嬰兒哭聲） ♪ 奀咕 ♪（嬰兒哭聲） ♪ 奀咕 ♪（貓叫） （狗吠） 耶！ 
（掌聲） （迴旋鏢聲） 頭先嗰啲全部都係嚟自我嘅聲音 
冇錯，真係嚟自我 所以你哋大概都可以想像到 我細個係一個好奇怪嘅細路 
（笑聲） 原因係 我一路都嘗試 令我嘅聲音做到最多嘅嘢 
我一直以嚟都喺度試緊呢啲聲音 
我到宜家仍然喺度試緊 
我仍然探索緊我可以發到嘅聲音 
但係，我宜家已經大個咗同埋聰明咗 我知道有啲聲音 係我永遠都冇辦法發出嘅 因為礙於身體嘅局限 所以有啲嘢係我做唔到嘅 
而且，有啲嘢係人把聲無可能做到嘅 
譬如，冇人可以同一個時間唱兩個音 
你可以好似僧侶咁唱兩個音，即係︰ 
（複調唱法） 但係咁樣嘅唱法 係同時間唱兩個音 
而且會傷害你嘅喉嚨 
所以有啲嘢你係冇辦法做嘅 人嘅聲音有局限呢樣嘢一直都困擾住我 因為節奏口技雖然係最好方式 將你音樂嘅諗法帶出嚟 但係佢哋最多只係簡單嘅音樂 所以令我好困擾 
然後我假設有一種方法 可以將音樂嘅諗法完全咁表達出嚟 而唔受身體所限制 
於是我同呢啲人合作 我哋整咗部機器 
我哋做咗一個系統 基本上係一個實時嘅生產機器 一個實時嘅音樂製作機器 我只需要用自己把聲 即時創作出我腦海入邊聽到嘅音樂 而唔再受到身體限制 
我宜家會示範佢可以做啲乜嘢 
喺我用佢整聲音 同埋用佢編輯我把聲之前 我想講多次，所有你會聽到嘅聲音 都通過我把聲造出嚟嘅 
呢個系統有… 唔該你，助手 呢個系統本身唔會自己發聲 所以佢冇錄音範本可以用 
當呢部機運作 當佢開始轉換我把聲嘅時候 聽起上嚟嘅人聲音就會冇咁似人聲 但係，出嚟嘅始終係人聲嚟 我逐步示範畀你哋睇 我哋由簡單嘅開始 
首先係複調音樂問題，我只有一把聲 
咁我點可以做到 同一個時間有多個唔同嘅聲音？ 
最簡單嘅方法就好似咁︰ 
（節奏口技） 通過舞蹈，就會好似咁︰ 
（音樂） 多謝 
（掌聲） 呢個可能係最簡單嘅方法 
但係如果你想做得更加即時 又或者想做實時循環 做唔到嘅嘢 你有其他方法鋪你把聲上去 
譬如有音調轉移 我會畀大家聽下呢啲聲音係點樣嘅 
我會打另一段拍子，好似咁 
（節奏口技） 一開始都會有少少嘅舞蹈 因為咁樣好得意 如果你可以鍾意嘅話 可以跟住一齊打節拍 
宜家聽下我加低音 
（音樂） 跟住，加搖滾吉他 
個音出嚟好好 但係如果我想做，譬如話…（掌聲） 多謝。假設我想做，例如，搖滾風琴？ 
有冇可能呢？係可以嘅 只要好我咁樣錄低我把聲 
（風琴聲） 跟住，宜家我有頭先嗰個錄音 
我擺佢到時間軸上邊 
（音樂） 咁樣就得啦 
（掌聲） 但係，如果我想要聽起嚟 好似成支 Pink Floyd 樂隊咁？ 
冇可能，你哋覺得，冇可能 
係有可能嘅，而且你可以用呢部機 非常簡單就做到。真係好神奇。聽下 
（音樂） 所以所有你聽得到嘅聲音 都係嚟自我把聲 
我整咗呢啲聲音 
我係冇用到樣本音樂，冇合成 
所有都係經過修改嘅我把聲 當你明白咗製作過程，你一定會問 做呢啲嘢做咩？ 
點解要咁做？（笑聲） 我諗簡單嘅答案係 因為平過你去請成支 Pink Floyd 
但係事實上 我仲未整到一部 模仿已經存在咗嘅嘢嘅機器 
於是我整咗呢部可以發出 任何我可以想像到嘅聲音 
你哋批准嘅話 我宜家就會表演我腦海入邊嘅嘢 我希望你哋會鍾意啦 但我知道當佢哋本身非比尋常 而且你哋做緊啲嘢好似呢樣咁奇呢時 你哋會好難相信呢啲全部都係我把聲 
（聲音效果） （音樂） 好似咁 
（音樂） 呢個就係人類聲做到嘅嘢 
好多謝各位 
（掌聲） 

喺呢個全球衝突多同氣候改變嘅時代 我嘗試解答一個好重要嘅問題： 點解性愛咁鬼正？ 
如果你笑緊，你知我講緊咩 
而家，喺我哋答呢個問題之前 我向你介紹 Chris Hosmer 
Chris Hosmer 係我大學時嘅好朋友 但其實我好討厭佢，我話你知點解 
喺大學，我哋要做個好短嘅研習 要設計太陽能鐘 
呢個係我個鐘 
我用咗一個叫矮身向日葵 啲花只有 12 吋高 
大家都知道 向日葵會喺日頭追住太陽嚟移動 
所以喺朝早，你睇到向日葵對著咩方向 你就喺盤底空白嘅地方做記號 
中午，你又記低向日葵轉嘅方向 日落又係咁做，呢個就係你個鐘 
我知我個鐘報唔到準確時間 但用向日葵，你大概會有知道幾多點 
所以，以我絕對冇偏見 冇主觀立場嚟講 個鐘係冇得彈 
但係，呢個係 Chris Hosmer 個鐘 
有五個放大鏡 另外五個酒杯放喺每個酒杯下邊 
每個酒杯都裝咗唔同嘅香油 
朝早，太陽曬落嚟，照落第一個放大鏡 聚焦啲光線集中喺下邊個玻璃杯度 
令杯入面嘅香油發熱 一種特定嘅香味就會釋放 
幾個鐘頭後，太陽曬到下一個放大鏡 另一種香味又會釋放出嚟 
所以一日內，五種唔同嘅香味 喺同一個環境散發 
所有住喺屋內嘅人 只需靠香味就知道時間 
你就知點解我討厭 Chris Hosmer 
我覺得我個靈感已經算唔錯 但佢嗰個簡直係無敵 而嗰時，我就知佢個概念比我好 但我就係解釋唔到點解 
識得我嘅人都知我唔鍾意輸 
呢個問題纏繞咗我有十年 
好，我哋返返去之前個問題： 點解性愛咁正 
做完個太陽能鐘嘅好多年之後 我識得一位女士 佢估性愛咁正嘅原因 可能係因為同我哋嗰五個感官有關 
佢咁講之後，我恍然大悟 
所以我決定要用五官 去諗返我人生中唔同嘅經歷 
要咁做，我設計咗「五官圖表」 
喺 Y 軸，我哋有 0 到 10 度數 而 X 軸，就有五種觀感 
每一次我有難忘嘅經歷 我就會記錄落個表度 好似一本「五官日記」咁 
呢度有段短片話你知點樣記錄 
（短片）Jinsop Lee： 嘿，我叫 Jinsop 今日，我要話你知揸電單車 嘅五官感受係點嘅。嘻！ 
電單車設計師：呢個 [ 唔清楚 ] 幫人按個人喜好設計嘅電單車設計師 
（電單車加速） [ 聽覺 ] [ 觸覺 ] [ 視覺 ] [ 嗅覺 ] [ 味覺 ] 講者︰「五官圖表」就係咁用 
而家，有三年嘅時間，我收集咗啲資料 唔只係我，我啲朋友都咁做 同埋我以前教大學，所以我逼… 意思係，我叫我啲學生去記錄 
所以呢度係其中一啲收集到嘅數據 
第一個關於即食麵 
明顯地，味道同氣味嘅數值都好高 但留意聲音都有 3 
好多人都話我聽 其中一個食麵嘅重要經歷係啜啜聲 
你知道嘅。（啜啜聲） 唔洗講，我唔會再同呢啲人食飯 
好，下個，去夜店蒲 
我覺得有趣嘅係味覺都有 4 好多人反映畀我聽係因為飲品嘅味道 同埋，喺某啲情況 親吻係去蒲嘅一個重要經歷 
我仲有同呢啲人出去 
好，同埋下個，食煙 
我發現觸覺有 6 其中一個原因係食煙嘅人話我知 揸住枝煙嘅觸感 同埋放喺唇邊嘅感覺 係食煙嘅最重要經歷 咁樣諗都幾得人驚 所以可想而知煙廠設計香煙 設計得有幾好 
好 而家，最完美嘅經歷 喺「五官圖表」上邊會係點嘅樣呢？ 
應該係一條畫到最高嘅橫線啩？ 
你而家睇到 就算騎電單車咁強烈 都未攞曬所有分 
其實，喺我搜集資料嘅幾年 只有一個近乎完美嘅經歷 
呢個就係性愛，好嘅性愛 
回覆者就話 好嘅性愛喺五個感官 都達到最高境界嘅體驗 
呢度我會引述我一個學生嘅說話︰ 「性愛真係好正， 即使差嘅性愛都咁正」 
所以「五官理論」可以解釋到 點解性愛咁正 
喺呢啲五官習作之中 我記起我年青時個太陽能鐘研習 
同時我發現 呢個理論都解釋到 Chris 個鐘 點解會比我個好 
你睇，我個鐘只有視覺同埋少少觸覺 
呢個係 Chris 個鐘 
呢個係第一個用到氣味報時嘅鐘 
其實，喺五官角度嚟講 Chris 個鐘係一個革命 
理論透過呢個鐘提醒咗我設計嘅嘢 
你睇，到而家，我哋設計師 主要集中去令啲嘢好睇 同埋有少少質感 即係話我哋無視咗其他三種觀感 
Chris 個鐘話畀我哋知 即使只係包括多一個感官元素 產品就可以更勝一籌 
所以如果我哋將「五官理論」 套用到我哋嘅設計會點呢？ 
呢度有三個我諗到嘅簡單例子 
呢個係燙斗，燙衫用嘅 我就加咗個噴嘴裝置 你只要喺裝置加入你鍾意嘅香味 你啲衫不但會香 仲會有機會令你燙衫嘅過程愉快好多 
我哋叫呢個「香水燙斗」 
好，下一個 
我每日刷兩次牙 如果我哋嘅牙刷帶住糖味 同時，啲糖味冇哂嘅時候 代表要換牙刷呢？ 
最後一個 我成日都好鍾意長笛或者單簧管嘅鍵 
唔係淨係因為佢哋個外觀 仲有㩒落去嘅時候嘅嗰種感覺 
而家我唔再吹長笛或單簧管 所以我將啲鍵結合到 一個我會用到嘅裝置上面： 電視機遙控 
而家，一齊哋睇下呢三個概念 你會發現「五官理論」 唔單止改變我哋用產品嘅方式 仲有產品嘅外觀 
所以總結嚟講，我發現「五官理論」 對於反思我人生中唔同嘅經歷好有用 亦幫我將最好嘅經歷 帶到去我嘅設計上面 
而家，我發現唔淨止 「五官理論」令生命有趣 
仲有「第六情感」 同埋難以測度嘅「X 因素」 
呢兩樣可能會成為我下次演講嘅題目 
而喺下次之前，希望大家享受 將「五官理論」用喺你日常生活 同埋你自己嘅設計上 
噢，離開前最後一件事 
呢度係你哋聽 TED 演講時嘅體驗 
但係，如果其他幾種感官 譬如嗅覺同味覺，可以提高嘅話 咁就最好 
而最好嘅方法係派免費嘅糖果 
你哋準備好未？ 
好 
（掌聲） 

我今日想講一個我好鍾意嘅話題 就係睡眠嘅神經科學 
依家，仔細聽下呢個聲音 （鬧鐘響） 啊，響啦 
一個我哋大家都覺得熟悉又絕望嘅聲音 無錯就係鬧鐘聲 
而呢種驚怵又恐怖嘅聲音 會停止人類最緊要嘅行為體驗 即係瞓覺 
如果你係普通人 你生命裏面 36% 時間用喺瞓覺 即係話如果你有 90 歲 就會有 32 年嘅時間用嚟瞓覺 
呢個數字話畀我哋知 睡眠某種意義上好重要 
但我哋好多人唔會反思一下睡眠 
我哋確實唔關心瞓覺嘅事 
所以我今日想改變大家嘅觀念 改變大家對睡眠嘅概念 
而我會帶你哋由舊時開始 
我哋返到去「安享甜絲絲嘅美夢」 呢句說話 
有無人知道呢句話出自邊度？ 
係莎士比亞嘅《凱撒大帝》 
好，等我讀多幾個經典句子 
「美夢啊，溫柔的美夢， 你猶如天然溫柔嘅護士， 我點會怕你？」 
又係莎士比亞，嚟自…都係唔講 嚟自一部蘇格蘭戲劇 
（笑聲） 同一時代有另一句嘢： 「睡眠係一條金鍊， 將我哋健康同身體綁埋一齊。」 
呢句極具先見之明嘅話 出自 Thomas Dekker 另一個伊莉莎白時代嘅劇作家 
但如果將時間跳到 400 年後 人類對睡眠嘅態度就有所變化 
20 世紀初愛迪生話︰ 「睡眠浪費時間， 仲係山洞時代遺留嘅嘢。」 
砰！ 
（笑聲） 如果我哋回顧 80 年代 你哋或者會記得 戴卓爾曾經講過「睡眠係懦夫行為」 
仲有惡名昭彰嘅…佢叫咩名？ 《華爾街》惡名昭彰嘅 Gordon Gekko 講過︰ 「金錢永不睡」 
咁 20 世紀嘅我哋又點睇睡眠？ 
我哋用愛迪生發明嘅燈泡 侵佔晚上，強佔黑夜 喺呢個搶佔過程裡面 我哋幾乎將睡眠當做病態 
我哋將睡眠當做敵人 
依家最好嘅情況 係我哋仍然接受到需要睡眠 但最壞嘅情況可能係 好多人認為睡眠係一種要醫嘅病 
而我哋對睡眠嘅無知 其實係幾發人深省 
點解咁講？ 點解我哋潛意識會冇咗瞓覺？ 
答案似乎係 你喺瞓覺期間做唔到任何嘢 
你唔會食嘢，你唔會飲水，仲做唔到愛 
嗯，起碼大部份人都係咁 
於是… 唔好意思 
其實睡眠係我哋生物學裡面 重要嘅一部份 神經科學家正準備解釋 點解睡眠會咁重要 
我哋嚟講下大腦 
依家，我哋有一個大腦 
呢個腦由一位社會科學家捐贈 佢哋話，佢哋唔知呢件係乜 或者唔知點樣用佢，所以… （笑聲） 唔好意思 
於是我借嚟用下 
我諗佢地唔會發現嘅。好啦 
（笑聲） 我想講嘅係 當你瞓著嗰陣，大腦唔會休息 
其實，對比起清醒狀態 熟睡嘅時候大腦部份區域會更加活躍 
另一樣非常緊要嘅嘢係 睡眠並非源自腦內嘅單一結構 而係源自腦嘅唔同地方 
如果我哋返轉個腦 令佢底部向上… 我鍾意脊髓呢部分 呢點就係下丘腦 下丘腦裡面有一大塊好得意嘅結構 唔單只有生理時鐘 
雖然生理時鐘話我哋聽幾時起身 幾時瞓覺 呢個結構仲會同下丘腦其他區域互動 包括外側下丘腦、腹外側視前核 
佢哋一齊發送訊號落去腦幹呢度 
跟住腦幹用神經傳導物 一種令我哋保持清醒 令我哋出現意識嘅嘢 發送訊息 經過腦皮質呢一塊美麗嘅皺褶區域 
所以睡眠其實係 大腦唔同部份互動嘅結果 所以，睡眠係大腦一系列 相互作用嘅結果 
好啦，我哋接落嚟睇啲咩？ 
我哋已經知道睡眠係一個複雜過程 佢佔用我哋一生人 32 年時間 
但我冇解釋到睡眠係乜嘢嚟 
咁點解我哋要瞓覺？ 
對你哋嚟講，科學家無共識一啲都唔怪 
因為我哋科學家有好多唔同嘅解釋 我會重點講下其中三個 
第一個解釋 就係認為睡眠係為咗恢復精力 咁嘅解釋好主觀 
實質上，我哋日間消耗好多嘢 於是就喺夜晚補充、替換 重建所有已消耗嘅嘢 
其實個解釋係嚟自亞里士多德 即係 2300 年前嘅答案 
呢個解釋曾經流行，但後來又式微 
佢宜家又流行嘅原因 係因為研究發現 大腦內有一批基因 只會喺瞓覺嗰時活動 而呢啲基因同恢復精力 以及新陳代謝途徑有關 
所以個發現其實係支持恢復精力假說 
咁保存能量假說呢？ 
同樣，雖然話瞓覺係用嚟蓄卡路里 
但個假說可能好主觀 
就算我哋真係計埋卡路里 個假說都好難有說服力 
如果你對比一個人夜晚瞓足 同冇瞓但唔郁 瞓覺一晚只能夠慳大概 110 卡路里 
相當於一隻熱狗嘅熱量 
我認為，一隻熱狗嘅熱量 對於睡眠呢種咁複雜 又牽涉大腦多個地方嘅行為嚟講 實在係杯水車薪 
所以我唔多相信保存能量假說 
我會比較欣賞第三個假說 就係大腦處理同記憶固化假說 
我哋知道，如果你要去學一樣嘢 但又唔夠瞓 咁基本就學唔到嘢 
睡眠不足會大大削弱學習能力 
所以睡眠同記憶固化都係非常緊要 
但事情唔係話將知識放入記憶咁簡單 你仲要搵返佢哋 
令人興奮嘅係 我哋之所以面對複雜問題時 仍然能夠提出解決方案 全靠我哋都喺夜晚瞓覺 
實質上，睡眠可以為我哋帶嚟三重優勢 
夜晚嘅睡眠會增加我哋嘅創意 
原因似乎係，喺個腦裡面 重要嘅神經同重要嘅突觸會相互連結 變得更加強大 而無咁緊要嘅神經同突觸 趨向消失、式微 
咁我哋依家有三個理論 解釋點解要睡眠 
但我哋要知道，每個理論嘅細節都唔同 我哋好可能因為唔同原因而瞓覺 
但係，睡眠並非一種嗜好 
佢唔係可以隨便話有就有 
我諗睡眠類似飛機嘅坐位升級 相當於由經濟艙升到上商務艙 
但唔係升到去頭等艙 
大家要明白嘅重點係 如果你唔瞓覺，你就飛唔到 
去唔到想要嘅地方 
我哋現今社會嘅一大特點係 我哋有嚴重嘅睡眠不足 
所以依家我哋就嚟睇下睡眠不足 
社會上好多人都唔夠瞓 睇一睇呢啲睡眠時間 
50 年代，數據顯示 大部份人每晚瞓大約八個鐘 
依家，我哋每晚瞓少個半到兩個鐘 所以我哋都係瞓六個半鐘嘅人 
但對細路嚟講，情況更差 
要有完整嘅腦部運作 佢哋就需要九個鐘睡眠 好多細路，返學嘅日子 得五個鐘頭睡眠時間 
咁樣絕對係唔夠 
我哋仲要考慮埋其他社會組別 例如年紀組別 如果你已經上咗年紀 你每次瞓覺都會砸醒 令到好多時瞓覺少過五個鐘 
另外，輪班工作嘅情況好特別 
可能有 20% 嘅人要輪班 佢哋嘅生理時鐘並未有調較 去適應夜晚嘅工作需求 
同我哋一樣，佢哋嘅生理時鐘 依然係正常嘅日夜週期 
所以當年紀大嘅輪班員工返屋企 想喺日頭訓覺，就會超攰 佢哋嘅生理時鐘就會同自己講︰ 「起身啦，係時候起身囉。」 
所以要返夜嘅輪班員工嘅 睡眠質量通常好差 尤其係得五個鐘頭嘅睡眠時間 
然後仲有幾千萬人經歷捱時差 
我哋呢到有幾多人要捱時差？ 
哇，都幾多噃 
真係非常多謝大家無瞓著覺 因為瞓覺正係你哋大腦好想要嘅 
大腦要做嘅其中一樣嘢就係瞌眼瞓 呢種無意識嘅睡眠 基本上係自己控制唔到嘅 
瞌眼瞓可能係一種好尷尬嘅事 亦可以係致命 
據估計 有 31% 司機起碼一世人 會有一次喺開車嘅時候瞓著 而喺美國，統計指出： 十萬單高速公路上面嘅交通事故 同疲勞駕駛 集中唔到精力、瞓著咗有關 一年十萬起事故實在好得人驚 
更加恐怖嘅事有 切爾諾貝爾事故 同埋挑戰者號太空船解體 兩件事都係慘劇 
兩件事嘅調查都發現 長時間嘅輪班工作、警覺性降低 同疲倦過度 導致員工出現判斷錯誤 亦係呢次災難嘅一大原因 
因此，當你攰嘅時候，加上睡眠不足 你嘅記憶力同創造力會降低 個人會更加衝動 於是你整體嘅判斷力下降 
但接落嚟仲有更衰嘅嘢 
（笑聲） 想像你係一個好攰嘅大腦 你會渴求一啲嘢去令自己清醒 
例如藥物、興奮劑 
咖啡因可以代表 大部份西方國家嘅興奮劑 西方人大部份日子都靠咖啡因度過 
而如果你真係又唔聽話又攰嘅大腦 你就會揀尼古丁 
當然 服食呢啲興奮劑 可以支持你嘅清醒狀態 但時間去到夜晚 11 點 大腦會同自己講︰ 「啊，啱啦。我好快要瞓覺。 
但我依家咁精神，點先瞓得著呢？」 
於是乎，你就會求助於酒精 
酒精對於短時間 一至兩次咁輕度鎮靜人嚟講 係非常有用 
酒精可以令人更舒服咁入睡 
但你一定要留意，酒精唔會提供睡眠 
佢只係提供一種好似睡眠嘅生理表像 佢只會鎮靜你 
因此酒精實際上 會阻礙部份神經傳遞 阻礙鞏固記憶同尋找記憶 
所以酒精係一種短期急性療法 但千祈唔好上癮 將酒精當做每晚嘅安眠藥 
另一樣同睡眠不足有關嘅嘢係肥胖 
如果你每晚瞓唔夠五個鐘 咁你就有一半可能肥胖 
睡眠同肥胖有乜咩關聯？ 
睡眠不足可能會增加 胃飢餓素荷爾蒙 又稱飢餓荷爾蒙嘅分泌 
胃飢餓素荷爾蒙釋放之後，上到大腦 
大腦就會話︰「我要碳水化合物。」 於是大腦就開始尋找碳水化合物 
尤其係糖分 由於壓力係肥胖嘅因由 所以疲倦同壓力係有關 
攰嘅人特別容易感覺到壓力 
而壓力嘅其中一個後果係記憶力衰退 就好似我啱啱差啲唔記得想講嘅嘢 
但壓力仲有包括好多嘢 
如果你突然覺得有壓力，咁樣係冇問題 但如果睡眠不足 導致持續有壓力嘅話 
咁就有問題 持續嘅壓力會抑制免疫力 
所以疲倦嘅人嘅整體感染率更加高 有一啲好嘅研究證明 要輪班嘅員工有更高嘅癌症病發率 
壓力增加會令更加多葡萄糖 流入循環系統裏面 
葡萄糖於是佔血管系統嘅大多數 然後你就因為承受唔到咁多血糖 
而患上糖尿病 
壓力仲會升高血壓，引致心血管疾病 
所以睡眠不足導致好多病 而並非僅僅令大腦輕微受損咁簡單 我諗大部份人之前都認為 睡眠不足只會影響大腦 
講到呢到，大家可以諗下自己夠唔夠瞓 
我想問︰ 
邊個覺得自己有充足睡眠？ 
噢，哇，都幾犀利，非常好 
我哋遲啲再講呢樣嘢，同埋一啲小知識 
我哋好多人，都會問一個問題 我點先知道我夠瞓？ 
其實係無絕對答案 
如果你朝早要用鬧鐘叫醒你 如果你要好長時間先起到身 如果你需要大量興奮劑 如果你脾氣好差、好容易發嬲 如果你嘅同事話你睇起嚟好攰、好燥 咁你就好大機會睡眠不足 
聽你周圍嘅人講，聽你自己嘅聲音 
咁你要點做？ 
嗯，冇禮貌咁講︰ 就係要上傻瓜睡眠課 
（笑聲） 要令你嘅臥室成為瞓覺天堂 
最重要嘅係，整到佢有咁黑得咁黑 亦都要整到間房涼爽 
記住，至少喺瞓覺前半個鐘較暗個環境 
因為光會增加警覺性，推遲睡眠時間 
我哋大多數人瞓覺之前 要做嘅最後一件事係咩？ 
我哋企喺個好光嘅浴室度 一邊望住塊鏡一邊刷牙 
但呢樣其實係我哋瞓覺之前 最唔應該做嘅事 
閂手機，熄電腦 
閂曬所有可以刺激大腦嘅嘢 
日頭都唔好太遲飲咖啡 最好唔好遲過午飯飲 
我哋講咗瞓覺前要較暗環境 但朝頭早陽光照射 反而會對生理時鐘嘅日夜週期有益 
所以朝早要有陽光射著 
基本上，要聆聽自己，平靜落嚟 
做一啲你知道可以令自己進入夢鄉嘅嘢 
好，以上都係關於睡眠嘅事實 
咁有冇睡眠嘅謠言？ 
細路仔好懶？唔係 
佢哋天生嘅生物傾向性 令佢哋遲瞓覺、遲起身 
所以就畀佢哋唞下 
我哋每晚要瞓八個鐘 只係一個平均數 
部份人要瞓多啲，部份人要瞓少啲 
而你要做嘅，係聆聽自己嘅身體 
你到底要瞓多啲，定瞓少啲？ 
就係咁簡單 
老人家唔需要瞓咁耐？錯 
老人家嘅睡眠時間並無減少 
佢哋嘅睡眠時間愈嚟愈零碎 而且質素冇咁好 但係對睡眠嘅要求並無減少 
第四個謠言係 早睡早起，身體好，財富高，智力好 
呢句話真係大錯特錯 
（笑聲） 完全無任何證據表明 早起早睡會令人更加有錢 
早起遲起同社會地位並無關係 
從我嘅經驗睇嚟 早起同遲起嘅人主要分別係 早起身嘅人極其自命不凡 
（笑聲） （掌聲） 好。最後一部份，最後幾分鐘 
我想改話題 我想講下神經科學一啲突破性嘅發現 就係精神健康、精神病 以及睡眠障礙嘅關係 
我哋 130 年前已經知道 有嚴重精神病嘅人都會有睡眠障礙 但好多人都會忽視呢個情況 
70 年代，當人開始諗返呢樣嘢 佢地話： 「係啊，思覺失調病人 當然有睡眠障礙， 因為佢哋食梗抗精神病藥物。 
係抗精神病藥物造成睡眠問題。」 但佢哋忽略咗 抗精神病藥物出現前嘅一百年 已經有睡眠障礙嘅報告 
咁點樣呢？ 
有幾班人研究緊抑鬱症 精神分裂、躁鬱症同睡眠障礙 
而且我哋上年發表一個 有關思覺失調嘅大型研究 個研究數據非常有趣 
思覺失調病人夜晚大部份時間都會清醒 同埋會喺日頭瞓覺 
其他組別就發現 思覺失調病人無 24 小時生理規律 佢哋嘅睡眠節奏完全被破壞 
其中一啲人甚至無辦法 等日夜週期控制佢哋嘅睡眠時間 
佢哋只能夠越嚟越遲起身同瞓覺 
咁點樣呢？ 
令人興奮嘅係 精神病並非咁簡單同睡眠有關係 佢哋喺大腦裡面仲會有物理聯繫 
而帶畀你正常睡眠嘅神經網絡 同畀你正常精神健康嘅神經網絡 係有關聯嘅 
有咩證據？ 
就係對產生正常睡眠 非常重要嘅基因 當基因突變，或者有任何變化 人就會誘發精神健康問題 
上年，我哋公佈咗一個研究 顯示當一個 同思覺失調有關嘅基因變異 睡眠就會嚴重影響 
所以我哋有證據證明 精神疾病同睡眠障礙有關係 
下面嘅研究都基於呢個成果 
首先，睡眠障礙出現喺 某啲精神疾病發作之前 我哋發現 嗰啲好有機會患上躁鬱症嘅年輕人 佢哋接受躁鬱症臨床診斷之前 已經有睡眠異常情況 
另外數據說明 睡眠障礙好可能令精神疾病惡化 
我嘅同事 Dan Freeman 用多種藥物 穩定咗研究對象嘅睡眠質量 同埋減低咗佢哋一半嘅妄想症狀 
咁我哋得到啲咩？ 
我哋當中有一啲好振奮嘅發現 
透過了解睡眠同精神疾病 當中嘅神經科學 我哋開始認識 睡眠同精神疾病係點樣 喺大腦裡面生成同受到調節 
第二樣嘢係 如果我哋可以將睡眠同睡眠障礙 當成早期嘅警號 咁我哋就有機會介入跟進 
如果我哋知某啲人 比較容易患上精神疾病 咁就有可能及早介入 
第三樣嘢，我認為最震撼人心嘅 係我哋可以將大腦裡面嘅睡眠中樞 睇成係新嘅治療目標 
只要我哋穩定 容易患精神病嘅人嘅睡眠質量 佢哋就肯定會更加健康 同時可以減輕部份嚇人嘅精神病症狀 
等我做個總結 
我一開始講嘅係要重視睡眠 
我哋對睡眠嘅態度 同前工業時代嘅時候好唔同 緃使嗰陣嘅人仲要捲入被窩取暖 但當時嘅人已經直覺知道睡眠嘅重要 
呢種直覺並非好似迷信咁無理 
而其實係對健康好嘅務實做法 
你瞓得好嘅話 你嘅精神集中度、注意力 決斷力、創造力 社交技能同身體健康都會提升 
瞓覺會減少情緒起伏幅度、壓力 憤怒程度、衝動程度 同埋減少想飲酒吸毒嘅諗法 
最後我想講，理解睡眠嘅神經科學 令大家反思返我哋 係點樣諗部份精神疾病嘅成因 同時為我哋對付呢啲極其無奈嘅病 提供咗全新嘅方向 
Jim Butcher， 一位奇幻小說作家 話︰「睡眠係神嚟，大家要朝拜佢。」 
所以我只能夠叫你哋 跟住呢句話去做 
多謝 （掌聲） 

史：諗返我研究生第一年 當時我攤喺床，食好多班傑利雪糕 睇無聊電視 或者聽 Taylor Swift 嘅歌 
嗰時我啱啱分咗手 
（笑聲） 所以，第一次長時間 我喺度不斷回憶關於呢個人 我希望能夠擺脫呢種自我苦惱 內臟似俾掏空一樣嘅感覺 
宜家，我係神經生物學家 因此我知道對舊情人嘅記憶 同記憶中唔舒服嘅感覺 大部分係由兩個唔同嘅腦部系統所介導 
所以，我喺度諗 如果我哋可以進入大腦 剪走嗰種令人作嘔嘅感覺 但仍然保持對舊情人嘅完整記憶 
咁會點？ 然後我認識到，呢個諗法 目前嚟講仲係做唔到 
咁我哋係咪可以 由進入大腦、尋找單一記憶著手？ 
我哋可唔可以將記憶帶返嚟現實生活 甚至操作記憶？ 
但到呢一刻 我真心希望一個人冇睇到呢場演講 
（笑聲） 所以大家要留意返 
呢啲諗法或者令你哋諗起 電影《全面回憶》 《暖暖內含光》 或者《盜夢空間》 
但同我哋實驗室合作嘅明星 位位都係星光熠熠 
劉：佢哋就係實驗室老鼠 
（笑聲） 身為神經生物學家 我哋喺實驗室用老鼠 睇下記憶點樣運作 
今日，我哋希望令你相信 宜家我哋能夠以光速啟動大腦嘅記憶 
為咗令你哋相信 你哋只需要簡單做兩樣嘢 
首先，你要搵同埋標記 大腦裏邊嘅一個記憶 然後用開關激活個記憶 
就係咁簡單 
（笑聲） 史︰你哋信未？ 
實際上喺大腦裏面搵一個記憶 並唔係咁容易 
劉︰冇錯 呢樣比喺禾稈裏面搵一支針仲難 因為至少支針你哋仲可以實在咁掂到 
但記憶唔係 
而且，大腦裏面嘅細胞數量 多過禾稈裡面嘅雜草數目 
的確，個項目睇起嚟幾令人心灰意冷 
但係幸運嘅係 我哋由大腦自身獲得幫助 
所以我哋要做嘅就只係 畀大腦形成一個記憶 然後大腦會話畀我哋聽 邊啲細胞參與形成記憶 
史︰咁當我諗返前度嘅時候 大腦會有咩變化？ 
如果你唔講人道主義，將我嘅大腦切片 你會發現當我諗返前度時 有非常多嘅大腦區域會被刺激 
而其中一個強烈活躍嘅區域係海馬體 一個幾十年嚟被認為 會處理近期同親切記憶嘅區域 所以佢都係一個理想地方 畀人可以進入、尋找同啟動記憶 
劉︰當你令用顯微鏡觀察海馬體 唔單止會見到好多細胞 我哋仲能夠搵到 嗰啲參與某個記憶嘅細胞 因為當細胞活動時 例如當細胞建立某種記憶時 細胞會留低痕跡 我哋就可以透過痕跡 知道最近邊啲細胞啟動過 
史︰呢樣就好似夜晚寫字樓著咗燈 你會知道有人做緊嘢 同樣細胞都有咁嘅燈 不過叫生物感應器 當細胞做緊嘢嘅時候，生物感應器會著 
生物感應器就好似盞燈一樣 畀我哋知道細胞活動 
劉︰所以我哋將生物感應器 連接到開關，控制呢啲細胞 我哋將呢個開關擺喺 一個改造過嘅病毒裏面 將病毒注入老鼠大腦 
於是當一個記憶形成嗰陣 任何參與在內嘅細胞 都會裝上呢個開關 
史︰例如，呢個就係海馬體 建立咗一個恐懼記憶之後嘅樣 
呢張相藍色部分就係密集嘅腦細胞 而呢啲綠色嘅腦細胞 就係參與形成恐懼記憶 
你哋宜家睇到嘅 係恐懼快速形成嘅過程 
正確啲嚟講係記憶嘅橫切面 
劉︰我哋一直討論緊嘅開關需要快 
佢唔可以花幾分鐘或者幾個鐘去做到 
佢應該以大腦嘅速度去做 
即係以幾微秒為限 史︰劉，咁你點睇？ 
我哋可唔可以用，例如藥物 啟動或者熄咗大腦細胞？ 
劉︰唔得。因為藥物會擴散，好麻煩 
而且藥物作用係永遠嘅 
所以我哋唔能夠用藥物即時控制記憶 
咁史蒂夫，用電控制大腦你覺得點？ 
史︰電非常之快 但係我哋未必可以將電帶到 負責某個記憶嘅細胞當中 我哋甚至乎會灼傷大腦 
劉︰哦。 的確係 所以我哋應該搵更好嘅方法 以光速進入大腦細胞 
史︰正因為光本身就有光速 
或者我哋可以用光 嚟到激活同熄咗記憶 劉︰光速非常快 
而且由於正常嘅大腦細胞對光冇反應 因此嗰啲對光有反應嘅細胞 就係含有光敏感開關嘅細胞 
為咗令呢啲細胞對激光有反應 我哋首先要呃腦細胞 
劉：你哋冇聽錯 
我哋嘗試將激光射入大腦 
（笑聲） 我哋靠嘅技術就係光遺傳學 
光遺傳學畀咗光敏感開關我哋 令我哋能夠啟動或者熄咗腦細胞 而呢個光敏感開關個名 叫做光敏感通道 就係嗰啲黏著腦細胞嘅綠色小點 
你哋可以將光敏感通道 當做一種對光敏感 可以俾人安裝入腦細胞嘅開關 所以，宜家我哋可以簡單襟個開關 啟動或熄咗腦細胞 喺呢個情況，我哋用光脈衝開開關 
劉︰我哋將呢種 光敏感通道嘅光敏感開關 擺喺生物感應器上，並注入大腦 
當一個記憶形成嘅時候 有份形成嗰個記憶嘅細胞 都會有呢個光敏感開關 咁樣我哋就可以 通過照射激光控制呢啲細胞 
史︰宜家就係測試所有嘢嘅時間 
我哋能夠做嘅就係 將老鼠放入一個咁嘅盒 然後輕微點擊老鼠足部 令老鼠對呢個盒產生一個恐懼記憶 
令佢哋知道盒入面有唔好嘅嘢發生 
喺老鼠嘅海馬體裏面 形成呢一個記憶嘅活躍細胞 都會有光敏感通道 
劉︰當你有一隻老鼠咁細 你會覺得成個世界都喺度想捉你 
所以，你最好嘅防衛 係收埋自己、唔被發現 
當老鼠處於恐懼狀態 就會表現出呢一種典型行為 即係呆喺盒嘅角落唔郁 呢一種狀態我哋稱之為「靜止」 
如果老鼠記得個盒有唔好嘅事發生 而我哋將佢哋放返同一個盒時 佢哋本能反應就係靜止唔郁 咁係因為佢哋唔想俾盒裡面 任何潛在嘅威脅物發現 
史︰因此，你哋可以將「靜止」 諗成你喺街行，腦裡面諗著自己嘅嘢 然後幾乎要撞到你嘅前女友或者前男友 喺呢兩秒裏面 你會諗︰我做咩好？打招呼？ 同佢握手？ 抑或轉身走？ 
我係咪應該坐喺度扮唔存在？ 
呢啲突然喺腦海出現嘅諗法 令你無法控制自己嘅身體 令你暫時流露出孤獨無助嘅表情 
劉︰但係，如果你將老鼠 放喺一個完全唔一樣嘅新籠裡面 好似跟著落嚟呢個咁 老鼠就唔會驚呢個籠 因為老鼠冇理由去驚呢個新環境 
但如果我哋將老鼠放喺新籠裡面 同時用我哋用激光啟動恐懼記憶嘅話 會發生啲咩？ 
我哋係咪可以喺一個 完全唔一樣嘅環境裏面 喚醒返老鼠對第一個籠嘅恐懼記憶？ 
史︰呢個係價值百萬美元嘅實驗 
宜家我哋講返當日嘅記憶 我記得嗰日波士頓紅襪隊贏咗比賽 嗰日又係一個生機勃勃嘅春天日子 極適合喺河邊散步 同埋去 North End 買一啲甜酥卷 
另一方面，我同劉 喺一個冇窗、全黑嘅房裡面 眼球郁都唔動 因為隻眼郁嘅話離遠睇似係眨眼 所以我哋眼都冇眨咁望著電腦螢幕 
我哋喺度望緊隻老鼠 嘗試第一次用我哋嘅技術 去啟動一個記憶 
劉︰呢個就係我哋睇到嘅 
當我哋第一次將老鼠放入呢個籠 老鼠會探索，聞嘢，周圍走，做自己嘢 因為老鼠天生係好好奇嘅動物 
佢哋想知道，呢個新嘅籠有乜嘢 
老鼠好得意 
但當我哋啟動激光嘅一刻 就好似你宜家睇到咁 老鼠即刻進入靜止狀態 
老鼠呆咗，唔郁 
好明顯，老鼠定咗型 
睇起上嚟，我哋做到 將第一個籠嘅恐懼記憶帶到去新環境 
當我哋睇到結果，史蒂夫同我都震驚咗 就好似隻老鼠一樣 
（笑聲） 實驗完咗之後，我哋離開間房 冇講過嘢 
經過好長又尷尬嘅一段時間 史蒂夫終於打破沉默 
史︰我當時話「我哋嘅技術係得嘅？ 」 
劉：我話「係，真係得咗！ 」 
我哋對結果都非常激動 
然後我哋將個發現刊登喺自然期刊度 
自從發表咗我哋嘅研究之後 我哋喺網上收到好多留言 
我哋可以睇其中一啲 
[ 天啊。最後…有咁多嘢！虛幻科技、神經控制、視覺夢想嘅再現、 神經編碼、「寫同重寫記憶 」、精神疾病。將來係咁好嘅。] 史︰首先你會注意到啲人 對呢項研究有好強烈嘅意見 
宜家，我開始非常認同 第一個人嘅樂觀睇法 因為相對於Morgan Freeman 嘅評論 呢個係我有生以嚟聽到最好嘅讚美說話 
（笑聲） 但係就好似你哋睇到嘅一樣 呢個並唔係唯一嘅意見 
[ 太不可思議啦…如果佢哋可以喺幾年內 將呢種技術應用到人身上會點？ 天啊！我哋命中註定係咁。] 劉︰如果我哋睇睇第二個留言 我諗我哋全部人都覺得 嗰個人講嘅嘢冇咁正面 
但呢樣都提醒我哋 雖然我哋宜家仍然以老鼠做實驗對象 但我哋確實應該開始思考同討論 記憶控制帶嚟嘅道德爭議 
史︰透過第三個留言 我想話畀你哋聽一個 我哋最近喺實驗室開展嘅項目 叫「盜夢空間」 
[「佢哋應該整一部關於呢樣嘢嘅電影。當佢哋將記憶植入人嘅意識裏面， 佢哋就能夠控制人，從而達到個人利益。佢哋就能夠控制人，從而達到個人利益。 所以我哋開始諗 雖然我哋可以重啟一個記憶 但如果我哋唔小心 改造咗個記憶，咁點呢？ 
我哋會唔會將個記憶 變成一個錯誤嘅記憶？ 
劉︰所有記憶都係複雜而且有動態變化 但我哋可以簡單將記憶當成係一齣電影 
正如我哋一路所講嘅 我哋可以控制電影嘅播放掣 所以我哋可以隨時隨地播呢部電影 
但有冇可能我哋可以 進入大腦編輯呢部電影 令佢同原本有唔同？ 
係，我哋可以做到 
我哋需要做嘅只係 用我哋之前用過嘅激光 重新啟動一個記憶 但係如果我哋同時將新嘅資訊 擺落去舊嘅記憶當中 舊嘅記憶會改變 
就好似整混合錄音咁 
史︰咁我哋點樣做呢？ 
與其喺大腦搵到恐懼記憶 我哋可以喺動物裏面搵 即係我哋將動物放入 一個咁樣嘅藍色籠裡面 我哋喺動物個腦裏面 搵返代表藍色籠嘅腦細胞 然後我哋令呢啲腦細胞對光有反應 同我哋之前做嘅一模一樣 
第二日，我哋可以將動物放入 一個佢哋從來冇遇過嘅紅色籠 
我哋可以向佢哋大腦照射激光 重啟佢哋對藍色籠嘅記憶 
咁當動物諗返藍色籠嘅嘢時 我哋對佢哋輕微電擊幾次，會點呢？ 
我哋就嘗試人為咁 令藍色籠嘅記憶同電擊關連起嚟 
我哋想將兩樣嘢連埋一齊 
為咗證實我哋成功 我哋再將老鼠放入藍色籠 
我哋今次只係重啟老鼠對藍色籠嘅記憶 但老鼠卻感覺到足部有微弱電擊 然後佢哋突然靜止唔郁 
所以就算實際上冇電擊都好 老鼠始終記返起被電擊 
因此，老鼠形成咗一個錯誤嘅記憶 因為技術上嚟講 佢哋驚錯咗一個冇電擊嘅環境 
劉︰目前為止，我哋只係討論咗 呢種用光控制嘅開掣 
其實我哋都有光控制嘅閂掣 而且我哋可以好容易想像到 通過安裝呢種光控制嘅閂掣 我哋可以隨時隨地閂咗一個記憶 
我哋今日所講嘅嘢 都係基於神經科學一條哲學性嘅原理 就係，思想睇起嚟好神秘 但佢實際上係由物質組成 兼可以俾我哋利用嘅嘢 
史︰我見到一個世界 我哋可以重新啟動任何我哋鍾意嘅記憶 
我仲見到一個世界 我哋可以抹走我哋唔想要嘅記憶 
宜家，我甚至見到 記憶編輯已經成為現實中嘅一部分 因為我哋生活嘅時代 已經有可能將科幻小說裡邊嘅問題 通過實驗將佢哋帶到嚟現實世界 
劉︰宜家，我哋實驗室嘅人員 同全世界嘅人員 都用緊類似嘅方法啟動或者編輯記憶 無論嗰啲記憶係舊、新、正面、負面 ——總之所有類型嘅記憶 等我哋能夠了解記憶係點樣運作嘅 
史︰例如，我哋實驗室嘅一個團隊 發現咗形成恐懼記憶嘅腦細胞 並將嗰啲腦細胞轉化成快樂記憶 
就好似嗰個咁 嗰個就係我想講嘅編輯過程 
宜家，實驗室人員 甚至可以喺雄性老鼠當中 啟動佢哋對雌性老鼠嘅記憶 有流傳話人員有好愉快嘅經歷 
劉︰我哋正生活喺一個好開心嘅時刻 因為呢一刻科學除咗受制於 我哋嘅想像力之外，就再冇限制 
史︰最後，我哋做到啲咩呢？ 
我哋點樣繼續發展呢一個技術？ 
呢啲問題唔應該剩係留返畀 實驗室嘅人解答 我哋今日演講嘅目的就係令所有人 知道現代神經科學有可能嘅事 但宜家重要嘅係 令所有人都參與個討論 
等我哋好似一個團隊咁一齊諗下 神經科學可以做到啲咩 我哋可以點樣繼續往前走 因為劉同我都認為 我哋所有人面前都有一啲重大決定要做 
史、劉︰多謝 
（鼓掌） 

仔細睇下 
呢幅畫其實唔只表面咁簡單 
雖然，呢幅係畫一個男人嘅亞加力畫 但係我冇畫喺畫布上 
我直接畫喺嗰個男人身上 
我唔用畫布 如果我想畫你嘅肖像 我會直接畫喺你身上 
即係話你會被搽上好多顏料 包括你嘅耳仔 因為我需要喺你嘅耳仔上面畫你嘅耳仔 
呢度所有嘢︰人、衫、凳、牆 全都油上一層顏料 咁樣係為咗直接模仿人同物件 透過呢一種方式 我就可以將一個立體環境整到平面畫咁 
就算我由唔同角度影相 出嚟嘅效果都仍然係平面咁 
Photoshop 我都冇用過 
呢張係我其中一幅立體畫嘅相 
你可能會問︰ 點解我會有呢啲諗法將人變成畫 
但其實一開始嘅時候 我冇諗過對人或者顏料做啲乜嘢 
最初諗法只係同影有關 
我覺得冇光線呢樣嘢好吸引 我想搵一種方法可以令影實物化 喺影改變之前將佢定型 
於我就想畫低啲影 
我好想可以喺影裏面 收埋油上咗顏料嘅我 令我可以幾乎隱形 直至光線唔同咗，然後突然間 我嘅影會出現喺光線之下 
我想睇下仲有咩地方我可以畫影嘅 然後我諗起我朋友 Bernie 
但我唔只想畫影，我仲想做到加強 
同埋喺佢身上用灰階顏色畫 
我好清楚作品會係點嘅樣 所以當我畫緊佢嘅時候 我好小心跟足我嘅構思去畫 
但有啲嘢一直喺我眼前閃 
我當時唔係好清楚我睇到嘅係咩嘢 
然後當我褪後去睇嗰陣 神奇嘅嘢就發生咗 
我將我嘅朋友變成咗一幅畫 
我最初諗唔到當我畫影嘅時候 我會將另一個空間成個帶咗出嚟 然後再將個人融返入去 估唔到我畫畫會變成畫我嘅朋友 甚至將朋友擺返落畫裡邊 
我心裡面有啲矛盾 因為一方面我為到 我自己發現嘅嘢覺得興奮 但另一方面，我嗰時啱啱大學畢業 攞咗政治學學位 以前成日夢想去華盛頓做政府工 
（笑聲） 為咩我會提起呢件事呢？ 
係因為我做咗個好艱難嘅決定 決定畢業之後放棄到美國國會工作 反而返咗去我父母屋企嘅地下室學畫畫 
我當時唔知道邊度入手 
對上一次我畫畫嘅時候係 16 歲 當時喺夏令營裡面 當時我唔想透過抄襲以前大師作品 或係攤開畫布反複咁喺畫布上面畫 嚟自學畫畫 因為對我嚟講，畫畫唔應該係咁 
畫畫應該係關於空間同光線 
我早期嘅畫布都係啲你諗唔到嘅嘢 就好似用煎炸食物做畫布咁 
所以係幾乎冇可能 將顏料搽上雞蛋嘅油脂度 
（笑聲） 更加難去將顏料黐喺柚子嘅果酸度 
因為果酸只會抹走筆觸嘅顏料 就好似隱形墨水一樣 
當我畫一筆，顏料就咁唔見咗 
假如我想喺人上面畫… 我會帶人嚟我嘅工作室 畀佢哋知道我嘅日子喺地下室過 畀佢哋知道我喺多士上面油顏料 但咁樣我會覺得尷尬 
似乎喺我身上練習畫畫更加適當 
其中一個我最鍾意嘅模特兒 係一位退休老人 佢不但唔介意坐定定唔郁 由得顏料搽喺佢耳仔裏面 而且仲冇因為我帶佢出去公眾場所 好似地鐵咁——展出而尷尬 
成個過程中我有好多樂趣 
我教自己點樣用唔同風格畫 同時我想知道我仲有咩可以試 
我今日帶咗一位拍檔，Sheila Vand 我哋都覺得畫 可以喺唔平凡嘅介面上面畫 嗰個係牛奶 
我哋搵嚟咗一個水池 我哋將牛奶倒入去 
Sheila 都走埋入去 然後我開始畫 
畫出嚟嘅嘢永遠都係意想不到 雖然我腦裏面有一幅好確切嘅圖 好清楚會畫成點 我亦會跟著幅圖去畫出嚟 但係當 Sheila 用背脊 浸入牛奶嘅一刻 所有嘢都變 
啲嘢流動緊 而我哋用「既來之，則安之」 嘅方式處理 唔係要同牛奶抗衡 而係順著牛奶嘅流動作出修補 令幅畫更加好 
有時 Sheila 成個人浸入牛奶 牛奶會沖走佢手臂嘅顏料 令到睇起嚟有啲笨拙 我哋嘅解決方法係，將佢嘅手臂都遮住 
仲有一次，佢嘅頭髮吸咗好多牛奶 令面上面嘅顏料通通都溶咗 
所以我嗰陣話︰ 「好，咁嘅話，將你塊臉遮著。」 
最後我哋嘅作品比當初構思嘅更加靚 呢個方法同小朋友因為畫唔到手 所以將手畫到插咗入袋一樣 
當我哋開始牛奶計劃時 我預料唔到我嘅將來 會由我追政治夢、坐喺辦公室工作 到誤打誤撞發現「影子」呢個概念 繼而將人哋變成畫作 喺牛奶池裡面畫人 
話說回來，我諗 你喺熟識嘅事物裡面 搵到奇怪嘅嘢根本係有可能 只要你唔好剩係望擺喺眼前嘅事物 而係望事物蘊藏咗嘅嘢 埋藏喺陰影嘅嘢 你會發現更多嘅可能 
多謝各位 
（掌聲） 

我要坦白一個事實 
但係首先，我希望你哋能夠對我坦白 
喺過去嘅一年裡面——舉手就得喇 你有冇經歷過相對較小嘅壓力？ 
有冇人？ 
咁中等嘅壓力呢？ 
邊個又經歷過好大嘅壓力？ 
好嘅。我都有 
但係呢樣唔係我要坦白嘅 
我要坦白嘅係：我係一個健康心理學家 我嘅任務係令人哋更加嘅開心同健康 
但係，我恐怕過去十年我一直所教嘅嘢 壞處多過好處 當中原由同壓力有關 
多年嚟，我一直話畀人哋聽 壓力令你病 
壓力增加患上所有疾病嘅風險： 從普通感冒到心血管疾病 
所以，我將壓力當作係敵人 
但係，我已經改咗對壓力嘅睇法 而且我想你哋改變對壓力嘅睇法 
等我哋由呢一個 令我重新思考壓力嘅研究開始 
呢個研究用八年時間 追蹤咗三萬個美國成年人 研究問嘅問題係︰ 「喺過去嘅一年裡面， 你經歷過幾多壓力？」 
研究又問：「你哋相唔相信 壓力對你嘅健康有害？」 
之後，研究員翻查公眾死亡記錄 嚟確定邊個死亡 
（笑聲） 先講一啲壞消息 
嗰啲喺過去嘅一年經歷好多壓力嘅人 死亡風險增加咗 43% 
但係呢個結果係講緊嗰啲 相信壓力對健康有害嘅人 
（笑聲） 嗰啲經歷好多壓力 但唔認為壓力對身體有害嘅人 唔會話容易死亡 
實際上，佢哋嘅死亡風險 喺呢個研究嘅所有對象當中 包括嗰啲經歷相對少壓力嘅人當中 
係最低嘅 目前，研究員估計 喺過去佢哋追蹤死亡嘅八年當中 有 182,000 個美國人 冇因為壓力而提早死亡 而係因為信咗壓力對佢哋嘅健康有害 
（笑聲） 即係話，每年會有 超過二萬人因為咁而死亡 
如果呢一估計係正確嘅話 相信壓力對身體有害呢一個觀念 就會變成舊年美國第十五大死亡原因 排喺皮膚癌、愛滋病同謀殺前面 
（笑聲） 可想而知我睇到 呢個研究嗰陣有幾錯愕 
過去，我一直花費大量精神話畀人知 壓力對你嘅健康有害 
所以呢個研究令我諗： 改變你對壓力嘅態度 會唔會令你更加健康？ 
科學話畀我哋聽的確係咁 
當你改變對壓力嘅睇法時 你就能夠改變身體對壓力嘅反應 
要解釋個原理 我想你哋都想像自己參與 一個特登令到你感覺到壓力嘅研究 
呢一個研究叫做社會壓力測試 
你入去實驗室 你被告知要坐喺你專家評委面前 即場做一個五分鐘嘅演講 講你嘅性格弱點 為咗等你感受到壓力 會有好強嘅燈光同攝影機 好似咁樣 
（笑聲） 呢啲評委，事先訓練好 畀你非言語上嘅消極反應 好似咁樣（吸氣） 
（笑聲） 宜家，你已經夠曬失落 然後你就要嚟到第二部分：數學測驗 
令你措手不及嘅係 實驗人員喺過程中不斷咁騷擾你 
宜家等我哋一齊嚟做呢個實驗 
對我嚟講會係好歡樂嘅時刻 
（笑聲） 
我希望你哋所有人倒數數字 由 996 開始以 7 遞減 
你哋必須大聲講出嚟 盡可能嘅快，由 996 開始 
開始！ 
（聽眾倒數） 快啲。快啲 
你哋太慢喇（聽眾倒數） 
停，停，停，停，停 
呢位男士數錯咗 
我哋必須從新開始 
你哋都唔擅於減數，係嗎？ 
所以，你哋宜家知道嗰種感覺喇 
如果你哋真係參與呢個研究 你哋應該會有一啲壓力 
你嘅心臟或者會砰砰跳 呼吸可能加快，亦可能會流汗 
正常情況下 我哋會話呢種係焦慮嘅反應 或者係一種訊號反映 我哋唔能夠好好應對呢種壓力 
但係如果你將呢種反應解讀為 身體充滿活力 而且準備好應對壓力，咁又會係點呢？ 
呢啲說話正係 哈佛大學一個研究裏面 參與者被告知嘅 
喺佢哋做社會壓力測試之前 佢哋被引導去諗 呢啲壓力嘅反應係有益嘅 
心跳加快係令你準備好應對 
如果你呼吸加快，冇問題 
咁會令你嘅大腦獲得更多嘅氧氣 
嗰啲學識將壓力視為 對表現有幫助嘅參與者 佢哋嘅壓力降低咗 少咗一份焦慮，多咗一份自信 但係更加令人欣喜嘅發現係 佢哋身體對壓力嘅反應有所改變 
一般嘅壓力反應都係 心跳會加快、血管收窄 
呢啲都係慢性壓力 同心血管疾病有關嘅原因 
持續咁樣嘅狀態對身體冇好處 
但係，喺個研究裏面 當參與者認為 佢哋嘅壓力反應係正面嘅時候 佢哋嘅血管保持鬆弛，就好似咁樣 
而佢哋嘅心臟仍然係砰砰直跳 但呢種心血管嘅情況更加健康 
呢個時候嘅心血管就同你 開心、受到鼓舞時嘅心血管一樣 
喺你一生經歷咁多壓力裏面 呢一個生理變化足以決定 一個人五十歲因為壓力而心臟病發 定係直到九十歲仍然活得好好 
呢個就係科學 喺研究壓力方面嘅新發現︰ 你點樣看待壓力，足以影響你嘅健康 
作為一個健康心理學家 我嘅目標都唔同咗 
我唔再想清除你嘅壓力 
我想讓你哋將壓力處理得更加好 
而我哋只做少少介入療法 
如果你舉手話 喺過去嘅一年，你感受到好大嘅壓力 咁今日呢個演講可以拯救到你嘅生命 因為可能下一次 你嘅心跳因為壓力而加快 你會記得呢場演講，然後話畀自己 呢個係我嘅身體幫我應對挑戰 
當你用咁樣睇壓力嘅時候 你嘅身體會信任你 身體對壓力嘅反應就會更加健康 
我剛才講過 過去十年我一直將壓力妖魔化 並試圖從壓力裏面釋放自己 所以我想做多一樣嘢 
我想話畀你哋知 壓力反應最被低估嘅一樣嘢係： 壓力可以令得你更加交際 
要明白壓力呢方面嘅特性 我哋需要睇下一種激素，催產素 我知道催產素已經同其他激素一樣出名 
催產素甚至有一個可愛嘅別名︰ 「擁抱激素」 因為當你擁抱某個人時，催產素會釋放 
但係呢樣僅僅係催產素其中一個作用 
催產素係一種神經激素 
佢可以調節大腦嘅社交本能 
催產素能夠令你做 一啲加強同別人聯繫嘅事情 
催產素令你渴望同 朋友、同家人有身體接觸 
催產素能夠增加你嘅同情心 
佢仲會令你更願意幫助同支持 嗰啲你關心嘅人 
有啲人甚至提議 我哋應該用鼻吸催產素 
令我哋變得更有同情心同愛心 
但係呢正表明大部分嘅人 並唔了解催產素 
佢係壓力激素 
你嘅腦垂體釋放呢種物質 作為對壓力反應嘅一部分 
腎上腺素令心跳加快 其實係身體對於壓力嘅反饋 
當身體應對壓力釋放催產素時 催產素能夠促使你去搵人幫手 
呢啲壓力嘅生理反應 促使你話畀人知你嘅感受 而唔係屈喺心裡面 
壓力反應令你會留意 生活當中嘅人有冇遇到困難 如果有，你就可以互相幫助 
當生活變得困難嘅時候 壓力反應會叫你走去俾人關心你 
咁樣知道壓力嘅呢一面 點樣令你哋更健康？ 
催產素並唔單單對你嘅大腦有作用 
佢同樣對你嘅身體有作用 佢對身體嘅其中一個重要作用 係保護你嘅心血管功能免受壓力傷害 
催產素係天然嘅抗炎物 
佢幫助你嘅血管 喺應對壓力時保持放鬆 
但係我最感興趣嘅，係佢對心臟嘅作用 
你嘅心臟有催產素受體 佢幫助心肌細胞重生 同從壓力導致嘅損傷中復元 
壓力激素強化你嘅心臟 
更加犀利嘅係 催產素對身體嘅呢啲好處 可以透過社交接觸 同別人嘅支持去加強 
因此，當你有壓力去搵人 或者人哋有壓力你幫人 你嘅身體都會釋放更多催產素 你嘅壓力反應會變得更加健康 你亦會快啲由壓力當中復元 
我發現一樣嘢好神奇 就係壓力反應有 一個內在機制去釋放壓力 而呢個機制就係同人嘅接觸 
我想講另一個故事去結束我嘅演講 
因為呢個研究可以救到某個人嘅生命 
呢個研究追蹤咗大約一千位美國成年人 佢哋嘅年齡喺 34 歲到 93 歲之間 個研究開始時問佢哋： 「喺過去嘅一年，你經歷幾多壓力？」 
然後又問佢哋，「你哋花幾多時間嚟 幫助朋友，鄰居同你社區嘅人？」 
然後佢哋令用公共記錄 睇返之後五年有邊個死咗 
首先講壞消息： 每個人生重大嘅壓力經歷 譬如經濟困難或者家庭危機 都會增加 30% 死亡風險 
但係——你哋都係想聽到「但係」啫 但係呢樣嘢並唔係對每一個人都適用 
嗰啲會關心人嘅人 死亡風險並冇實質嘅增加 —— 係零呀！ 
關心人令你對抗到壓力 
然後，我哋再一次睇到 壓力對於健康嘅害處並唔係必然嘅 
你點樣思考及點樣應對壓力 能夠影響你嘅壓力反應 
當你將身體嘅壓力反應睇得好正面時 你就建立咗一種生理性嘅激勵 
當你選擇喺壓力下同人接觸、交流 你就會建立到抗逆機制 
我當然唔需要多啲嘅壓力經歷 但係科學令我對壓力有全新嘅認識 
壓力令得我哋認識心臟 
喺我哋同人聯繫嘅時候 會搵到歡樂同意義 同時心臟努力揼動俾你力量同能量 
當你用呢種方式睇壓力時 你唔單止能夠喺壓力之下做嘅更好 你仲話俾自己聽 
你可以信任自己應對生活嘅挑戰 
同埋你會記得你唔需要獨自面對壓力 
多謝 
（鼓掌） Chris Anderson： 你話畀我哋知嘅呢啲嘢真係好神奇 
對我嚟講，好神奇在於 點樣睇壓力原來可以影響一個人嘅壽命 
就住呢個發現，我哋可唔可以建議人 譬如：有人諗緊做 有壓力嘅工定無壓力嘅工 佢哋應該點樣揀好？ 
係咪只要相信你應付壓力 無論揀邊個都係咁明智？ 
講者︰係嘅，而且我哋能夠肯定嘅係 追尋意義比逃避不安 對你嘅身體更加好 
所以我想講，最好嘅決定 就係當你可以做構成你生命意義嘅事 同埋相信自己能夠處理伴隨嘅壓力 
Chris Anderson： 非常感謝 Kelly 呢場演講非常精彩 
（鼓掌） 

喺我三四歲嘅時候 我記得阿媽同我同兩個大佬 講過一個故仔 我記得嗰時用手觸摸書嘅紙 想像佢哋討論梗嘅圖畫 
我阿媽講︰「阿仔， 記住，你睇唔見， 你感受唔到圖畫， 你感受唔到頁面嘅印刷。」 
我心諗︰ 「但係，我正想掂書。 
我鍾意故仔，我想讀佢哋。」 
我真係冇諗到 我會係一場技術革命嘅一分子 令到細個想摸書嘅願望成真 
阿媽早產我十個禮拜 導致我 64 年前失明 
呢種情況稱為晶狀體後纖維增生症 已經喺發達國家好少見 
我唔知道喺 1948 年 我喺初生恆溫箱裏邊時 我出世嘅地方同時間都咁啱 我原來出世喺一個 可以參與到技術革命嘅國家度 
全球有三千七百萬盲人 但係，當中受惠於科技嘅盲人 主要嚟自北美，歐洲、日本 同其他發達國家 
電腦已經改變咗在座各位 以至世界各地嘅人嘅生活 但我覺得電腦改變盲人嘅程度 比其他人仲要高 
所以我想講下我同電腦輔助科技 同埋無數多年嚟 幫我嘅義工之間嘅互動 因為互動，至有今日嘅我 
亦都因為義工、熱情嘅發明家 同科技之間嘅互動 先至有今日嘅我 我嘅故事有好多盲人都講過 
但係，等我我講少少我嘅故事 
五歲嗰時我返學係學盲人凸字 
盲人凸字係一個 剩係得六個點嘅巧妙系統 嗰啲點鑿入紙裏邊 透過手指，我可以感覺到佢哋 
事實上，我覺得學校啲人 喺度展示梗我六年班嘅報告 
我唔知 Julian Morrow 佢喺邊度攞返嚟 
（笑聲） 我閱讀科好叻 但宗教同音樂科要多啲努力 
（笑聲） 當你離開劇院 你會發現，電梯裡邊有盲人凸字 
搵下！搵唔搵到？ 
我成日都搵嗰喎！ 
（笑聲） 我返學嘅時候 書本由抄卷員，即係義工 一點一點咁樣抄錄 所以我至有一堆書睇 美國嘅抄錄工作自十九世紀末開始 主要由女性做 抄錄亦係唯一方式令我可以閱讀 
當我讀高中嘅時候 我有第一個磁帶錄音機 菲利普牌子嘅 磁帶錄音機成為我 電腦時代之前嘅學習工具 
有咗錄音機之後 我可以請家人朋友將文字讀一次 然後我就可以將佢讀返，讀幾多次都得 
佢令我可以接觸義工同助手 
譬如 當我喺加拿大皇后大學度 讀研究生嘅時候 Colloins Bay 監獄嘅囚犯同意幫我錄音 
我將錄音機交畀佢哋，佢哋錄低聲音 
有一個人同我講︰ 「Ron，我哋宜家無地方去， 我哋可以幫你。」 
（笑聲） 但諗一諗呢啲囚犯 嗰啲冇同我一樣受過教育嘅人 無私咁協助我讀到法學研究生 
之後我去咗墨爾本 Monash University 做教職員 25 年裏邊 所有嘢都係透過錄音機接收資訊 
1990 年我嘅辦公室收藏嘅磁帶 長達 18 英里 
學生、家人、朋友都幫過我錄音 
Lois Doery 女士係我後來嘅代母 佢幫我讀咗成千上萬個鐘頭 
其中一個我今日應承講上嚟講嘅原因 係我希望 Lois Doery 佢今日能夠喺度 令我可以介紹佢畀你哋，並公開多謝佢 
可惜今日，佢身體抱恙，未能夠嚟到 
但我想喺呢度多謝你 Lois Doery 
（掌聲） 1984 年，我有我第一台電腦 我諗︰ 「呢樣嘢雖然有玻璃屏幕， 但對我冇用。」 
我諗得好錯 
1987 年，我嘅大仔 Gerard 出世嘅嗰個月 我終於有我第一台盲人電腦 台上擺咗部咁嘅電腦 
見到未？ 
你發現佢冇屏幕 
（笑聲） 佢係一台盲人電腦 
（笑聲） 佢叫做 Keynote Gold 84k 84k 代表佢有 84KB 記憶體 
（笑聲） 唔好笑，當時佢使咗我四千美金 （笑聲） 我諗我手錶嘅記憶體都多過佢 
佢係由一個充滿熱情嘅發明家 Russell Smith 發明 居住喺新西蘭，致力幫助盲人 
不幸地，2005 年 佢因為小型飛機墜毀而離世 但佢永遠喺我心裡面 
講返轉頭，即係話第一次 我可以將我打出嚟嘅嘢讀出嚟 
佢有一個語音合成器 
喺 1979 年，我喺打字機上純粹憑記憶 完成我第一部關於勞工法嘅合著書 
咁嘅電腦令我知道自己打咗乜嘢 同埋，就算係得 84k 記憶體 我都一樣可以走進電腦世界 
1974 年，美國發明家 Ray Kurzweil 開發一台可以掃描書本嘅機器 透過語音合成讀出嚟 
而光學字符識別單元 通常剩係展示到一種字體 但用咗感光耦合元件桌式掃描儀 同語音合成之後 佢開發到一台能夠讀任何字體嘅機 
佢呢部同洗衣機一樣大嘅機 喺 1976 年 1 月 13 日推出 
而喺 1989 年 3 月 我擁有第一台商業用嘅 Kurzweil 電腦 部電腦令人好感動 1989 年 9 月 Monash University 宣佈 聘請我做助理教授 法學院有一部 Kurzweil 電腦我可以用 
第一次，我可以讀我鍾意讀嘅 只要將書放喺掃描器上面就可以讀嘞 
我就唔需要求人啦！ 
（笑聲） 唔好再有人審査我 
例如，嗰時我好怕羞 其實宜家也好怕求人 幫我大聲讀性禁書 
（笑聲） 但你知啦 我可以喺半夜攞一本書，然後… （笑聲） （掌聲） 宜家，Kurzweil 閱讀器 縮細到我筆電嘅一個程式 
宜家，我可以掃描最新嘅小說 唔使等佢擺喺發聲圖書館入邊先聽到 
我可以同老友記聯絡 
我生命裏邊有好多幫過我嘅人 仲有好多我從未見過嘅人 
其中一位係美國發明家 Ted Henter 
佢以前係電單車車手 1978 年因為車禍失明 對於渣電單車嘅人嚟講非常之慘 
之後佢轉咗去玩滑水 仲成為殘疾人滑水比賽冠軍 
1989 年，佢同 Bill Joyce 組隊 開發一款能夠閱讀 無論網頁定電腦文字嘅程式 
亦叫做 JAWS 全稱 Job Access With Speech 名符其實 
（JAWS 發聲） 講者：係咪好慢？ 
（笑聲） 如果佢咁嘅速度讀，我實瞓著咗 
其實係我較慢咗啫 
大家想唔想用我平時聽嘅速度播？ 
（JAWS 發聲） （笑聲） 講者：你要明白，當你批改學生功課 您要快速咁讀 
（笑聲） （掌聲） 呢個 1987 年 曾經令我著迷過嘅技術 宜家喺同你哋 iPhone 上面都有 
但我發覺用機器讀 係一個好寂莫嘅過程 
喺我成長裏面，家人、朋友 都有讀書俾我聽 我鍾意啲人讀書嗰陣 嗰份溫暖、呼吸同親近 
你哋鍾唔鍾意有人讀俾你聽？ 
我印象中最深刻一次 係 1999 年喺曼利海灘附近 瑪麗喺度讀「哈利波特與魔法石」 俾我同小朋友聽 
唔係一本好書嗎？ 
我仲鍾意坐近讀俾我聽嘅人 
但我唔會因此唔用文字閱讀器 事關閱讀器帶俾我精彩生活 
當然發聲圖書比閱讀器更加早出現 
畢竟，收錄長錄音嘅錄音帶 喺 19 世紀 30 年代初出現 宜家發聲圖書都入落去光碟入裏邊 用簡稱 DAISY 嘅數碼存取系統儲存 
但當我用合成語音讀書嘅時候 我習慣返到屋企 讀一本內容生動嘅小說 兼且真人發音 
宜家我哋殘疾人士仍然有一啲問題 
例如有好多網站都冇得用 JAWS 閱讀 其他技術都唔得 
又例如網站通常都好多圖 有啲圖表冇標示 有啲按鈕都冇標示 呢樣正正係世界萬維網聯盟 3 簡稱 W3C 針對互聯網製定咗國際標準 
我哋希朢所有互聯網用戶或網主 可以令網站更兼容 令我哋盲人都享有一個同等對待嘅環境 
我哋嘅法律也帶嚟咗障礙 
例如 澳洲好似世界三分之一嘅國家一樣 有版權豁免，令書籍可以製成盲人凸字 或者發出聲俾盲人閱讀 
但呢啲書唔能夠喺其他國家使用 
例如西班牙文嘅書籍 喺西班牙有十萬 
喺阿根廷有五萬 
但喺其他拉丁美洲國家就少過幾千本 
但如果將盲人凸字嘅書 由西班牙運去拉丁美洲，係唔合法 
成千上萬嘅可以用嘅盲人凸字書籍 遍佈喺美國、英國 加拿大、澳洲等國家 但佢哋唔可以運去其他 60 個 以英語為第一、第二語言嘅國家 
記得我頭先講過哈利波特 
因為我哋唔可以運書去第二個國家 所以同一本書喺唔同英語國家 英國、美國、加拿大、澳洲、新西蘭 就會有唔同版本嘅哈利波特 
呢樣亦都係點解，下個月喺摩洛哥 有一個所有國家都會參加嘅會議 
事關個會議關乎到 一啲國家同世界盲人聯盟 倡導嘅跨國協定 當中講到，如果兩個國家都有版權豁免 我哋就可以將書 喺兩個國家之間運嚟運去 尤其喺發展中國家 為冇書讀嘅盲人重新燃點生命 
我想呢樣發生 
（掌聲） 我嘅生活一直都幸福 結咗婚又有細路 仲有得意嘅工作做 無論喺悉尼大學法學院擔任院長 定係宜家坐喺日內瓦 聯合國殘疾人權利委員會 
我自覺係一個幸福嘅人 
我唔知將來會點 
但科技必然會更加先進 我仲記得阿媽 60 年前講過︰ 「記住阿仔， 你永遠唔會用手指嚟閱讀。」 
我好高興呢種我同 凸字抄寫員、志願讀者 同埋熱情嘅發明家之間嘅互動 令到我同全世界盲人嘅閱讀夢想成真 
我想多謝我嘅研究員 Hannah Martin 佢一路喺度幫我襟下一張投影片 我要多謝老婆 Mary Crock 佢係我嘅生命之光 佢會嚟接我 
我要感謝我太太 
我諗我要講再見喇 
祝大家平安。多謝曬 
（掌聲） 耶！ （掌聲） 好，好，好，好 

有蜂嘅日子係咁 無蜂嘅日子就會變成咁 
蜂係最重要嘅傳粉者 幫水果、蔬菜、花卉同農作物 例如餵家畜嘅紫花乾草 
傳花粉 超過三分一嘅世界農作物 需要靠蜂傳播花粉 
諷刺嘅係 蜂無專登為人類糧食傳播花粉 
佢地之所以出動，係因為要搵食 
花粉可以為蜂提供所有嘅蛋白質 而花蜜就完全俾到佢哋 所需嘅碳水化合物 
花係佢地嘅食物 佢哋採花嘅過程 就好似喺花市買花一樣 逛緊嗰陣，仲做埋有值錢嘅傳粉服務 
喺無蜂嘅地方 或者無植物啱蜂心水嘅地方 只能夠俾錢請人做人工授粉 
授粉需要工人用板刷，逐棵花刷 
人工授粉行業，依家其實好普遍 
番茄果農成日用手提震動器 去幫茄花傳粉 
呢個就喺番茄搔癢器 （笑聲） 用佢嘅原因係因為 茄花嘅花粉埋喺花嘅深處 雄蕊入邊，即係花粉囊邊 唯一將佢整出嚟嘅方法 就係震動花粉囊 
世上只有幾種蜂可以幫茄花傳粉 熊蜂係其中一種 佢地可以抓住朵花，顫動飛行肌 發出類似 C 音頻率嘅聲波 
咁樣，透過將花震動，將花粉震出嚟 黐喺毛茸茸嘅熊蜂身上 然後熊蜂帶返屋企開餐 
依家，茄農將熊蜂竇放喺溫室入邊 用佢哋幫番茄傳粉 咁樣傳粉有效率又自然 番茄品質又更加好 
所以，我哋有更多理由去關注蜂群 
世界上，有超過兩萬種蜂 呢樣嘢絕對係了不起 
呢啲蜂大半生喺地底 或者中空嘅植物莖部生活 只有極少數好似蜜蜂咁 進化出高度嘅社會行為 
依家，蜜蜂係 其他一萬九千幾種蜂嘅代表 蜜蜂確實有佢哋引人注目嘅魅力 
自從有歷史文獻開始 人類就已經留意蜜蜂 主要因為可以 喺佢哋身上提取到蜂蜜 蜂蜜係天然嘅甜味劑 
而我對蜜蜂產生興趣完全係意外 
當時我 18 歲，覺得好無聊 喺圖書館睇到一本關於蜂類嘅書 嗰晚，我睇咗本書 
之前我從未諗過 昆蟲可以有咁複雜嘅社會組織 
就好似一本超精彩科幻小說嘅真實版 
更離奇嘅係 有班養蜂人佢哋好錫自己啲蜂 就好似屋企人一樣 當我讀完本書，我決定要親身去睇 
於是，我去咗幫一個養蜂商人打工 佢成家喺新墨西哥州，擁有兩千個蜂巢 
從此，我同蜜蜂結下不解之緣 
蜜蜂唔單止係生物 每一個蜂群仲係一個個體 每個蜂群通常由四到五萬隻蜜蜂組成 
但個體冇首領，無人話事 
佢哋點樣行集體決定 點樣分配任務同勞工 點樣傳達採花地點嘅信息 佢哋所有社會行為都令人興奮不已 
我用咗好多年研究自己 最鍾意嘅蜂群保健系統 
無錯，蜜蜂都有保健 
我嘅實驗室研究蜜蜂點樣維持健康 
例如，我哋研究衛生學 發現蜜蜂可以搵到同分開 蜂巢裏邊有病嘅成員 確保蜂群健康 
最近，我哋研究緊 蜜蜂喺植物度收集返來嘅樹脂 
蜜蜂會喺某啲樹嘅樹葉度 刮出癡蠟蠟嘅樹脂 然後帶返蜂巢 鋪落個巢度 我哋叫佢做蜂膠 
大家都知道蜂膠係一種天然殺菌劑 
又係天然抗生素 
佢可以將蜂群入邊嘅細菌、霉菌 仲有其他病菌殺死 確保蜂群健康，增強群體免疫力 
人類自從聖經年代 就已經知道蜂膠嘅效用 
我哋一直採集蜂巢入邊嘅蜂膠做藥物 但從來唔知蜂膠對蜂群有幾重要 
蜜蜂憑藉呢種出色嘅天然防禦物 健康繁盛咗超過五千萬年 
直到七年前 美國首次報導有大量蜂群死亡 我就知道發生咗好大問題 
好簡單，從我哋嘅認知 我哋知道人類 承受唔到冇蜜蜂嘅後果 
咁究竟發生咗咩一回事？ 
蜜蜂死於多種互相影響嘅因素 陣間我會逐一講解 
重點係蜜蜂死亡 反映咗個環境無花 同埋食物系統運作有問題 
我會攞我哋宜家 最好嘅蜜蜂數據做例子︰ 
美國嘅蜜蜂數量 由二戰之後就一直減少 
對比 1945 年 美國現時嘅蜂箱數量只剩返一半 
我哋估計剩返二百萬個蜂箱 
原因係，二戰之後我哋改變耕種方式 
唔再種「遮蓋作物」 
好似三葉草同苜蓿咁 佢哋都係天然嘅土壤固氮肥料 但係宜家大家都用化肥代替 
三葉草同苜蓿都係蜂類嘅高級營養品 
二戰後，我哋開始 用除草劑清理田間雜草 
但好多雜草都係開花植物 蜂要靠佢哋維生 
同時，單一作物嘅種植規模越來越大 
我哋宜家講「食物荒漠」 正係指城市裏邊、社區附近 買唔到多款食物 
蜂類以前覓食嘅農田 今日變咗「食物荒漠」 得返一兩種農作物喺度大量種植 好似粟米同大豆咁 
自從二戰之後，我哋一直喺度有系統 剷除好多蜂類賴以為生嘅開花植物 
單一大規模種植甚至包括杏仁 呢啲對蜂類有益嘅植物 
50 年前，養蜂人會將 一啲蜂巢擺喺杏仁果園 用嚟傳播杏仁花粉 亦都因為杏仁花粉有好多蛋白質 對蜂類好有益 
依家，杏仁嘅種植規模 大到需要動用全國大部份嘅蜂嚟幫手 超過一百五十萬個蜂箱 需要千里迢迢咁運 就係為咗幫杏仁傳花粉 
蜂巢用貨車運去 之後又要用貨車運走 因為花期過後 成個果園就係一個無花嘅世界 
蜂類喺過去五十年間不斷減少 但需要佢哋傳粉嘅農作物 數量一直增加緊 
增幅達到三倍 
跟住講下殺蟲劑 
二戰之後，單一種植引發蟲害氾濫 以致必須大規模 用殺蟲劑嚟控制蟲害 
最近，賓夕法尼亞州立大學嘅研究人員 對蜜蜂帶返巢嘅花粉 量度殺蟲劑殘留量 發現每一批蜜蜂收集嘅花粉 都起碼有六種農藥 包括各類殺蟲劑、除草劑、殺菌劑 甚至包括無標示嘅佐劑 佐劑係殺蟲配方嘅成份 毒性分分鐘比活躍成份勁 
蜜蜂令我哋問︰ 
農藥幾時會毒害到人體？ 
其中一類殺蟲劑叫敵敵畏 全世界新聞都講緊佢 
你可能都聽過 
佢係新型殺蟲劑 
植物吸收咗佢之後 只要食葉嘅昆蟲咬植物塊葉一啖 就足以致命 
如果任何一種敵敵畏高濃度咁用 就會好似頭先講到咁 當足夠劑量嘅敵敵畏 去到植物嘅花粉同花蜜 而蜜蜂食用嘅話 高劑量嘅神經毒素會令蜜蜂抽搐同死亡 
美國大多數農場裏邊 只有種子會噴咗殺蟲劑 所以植物嘅殺蟲劑濃度都會低啲 花粉同花蜜嘅殺蟲劑都冇咁多 蜜蜂如果攝取咁少嘅殺蟲劑 佢一係無事 一係因為中毒而簜失路，返唔到屋企 
除此之外，蜂都有自己嘅病同寄生蟲 
佢哋頭號敵人係狄氏瓦蟎 
呢個名好啱佢 
因為狄氏瓦蟎係 一種體型大嘅吸血寄生蟲 會削弱蜂嘅免疫系統，同時傳播病毒 
等我將蜂嘅困難總結一下 
我唔知一隻被大隻吸血蟲 躝住全身嘅蜂會有咩感覺 亦唔知佢感染咗病毒嘅感覺 我凈係知自己有流感嗰時 連去士多買嘢食，補充營養嘅力都無 
更何況，我仲身處「食物荒漠」？ 
我仲要行好遠嘅路先去到士多 去到嗰時，我買嘢食 但點知食物裏面有殺蟲劑同神經毒素 令我搵唔到返屋企嘅路 
以上就係我哋所講 蜂類死亡嘅多種關聯因素 
唔止蜜蜂，所有野生蜂都喺危險邊緣 
包括幫番茄傳粉嘅熊蜂 
佢哋係蜜蜂嘅後援 
佢哋保障花粉傳播 
所以，我哋需要各種蜂 
咁要點做？ 
我哋為蜂類整咗咁大麻煩 點先可以補到鑊？ 
原來仲有希望 
有兩個簡單直接嘅辦法可以幫到佢哋 
首先，種蜂鍾意嘅花 唔好用殺蟲劑 唔好污染啲花 
喺網上查你住緊地方嘅本地花卉品種 
然後將佢哋種喺門口嘅花盤、前院 
草地同馬路旁邊 
喺公園、社區空間同公眾草坪 舉辦種花活動 
唔講農田，我哋要種唔同品種嘅花 
令成個生長季節，春天到秋天都有花開 
馬路兩邊都需要為種花 唔止為咗蜜蜂 仲為咗遷徙中嘅蝴蝶、候鳥 同其他野生動物而種 
亦都係時候認真諗下 重新種返「遮蓋植物」 令土地增肥之餘 又可以養肥蜜蜂 
農場都需要多樣化種植 
我哋要喺田嘅邊緣種開花農作物 同做灌木籬牆 咁樣可以間斷食物荒漠 而且，要開始糾正 人類一手造成嘅食物系統紊亂 
相比起大嘅難題 種花可能只係一個小小嘅解決方法 但係，如果蜂類營養充足 佢哋就可以傳播好嘅花粉 我哋咁先可以有好嘅食物 
而且，好營養可以鞏固 佢哋嘅天然抵抗力 同蜂類賴以為生過百年嘅保健系統 
我覺得，咁樣幫蜂類嘅好處係 每個人都可以好似 蜜蜂社會裏面嘅一隻蜂 團結就是力量，每個人付出少少 再大嘅問題都可以解決到 
所以，依家就等我哋開始種花 唔加任何農藥 一齊帶領改變呢片大地嘅顏色 
我代表蜂類多謝你哋 
（掌聲） Chris Anderson：多謝 想問一個問題 
從最近蜜蜂死亡嘅數字睇 蜂類嘅數量有冇觸底反彈？ 
你對數字樂觀定失望？ 
講者：嗯 
至少喺美國 平均每個冬季就冇咗三成蜂巢 
大約喺廿年前，跌幅係 15% 
所以，宜家處境更危急 
- Chris Anderson：唔係三成嗎？ - 講者︰無錯係三成 
Chris Anderson：係嘅三成 講者︰不過養蜂嘅人 可以將蜜蜂分到空嘅巢度 咁樣，數字就會一樣 損失就減少咗 
但目前正係臨界點 
蜂巢已經唔可以再少 
跟著落嚟，真係好希望大家都會種花 
Chris Anderson：唔該曬 
（掌聲） 

交通專員嘅工作 唔係剩係同停車牌、交通信號有關 
佢嘅工作仲包括設計城市同街道 
一座城市最有價值嘅資源 包括本身嘅街道 街道亦都係一種我哋成日睇唔到嘅資產 
過去六年紐約嘅經驗可以睇到 呢種資產係可以升級嘅 
改造街道可以好快、好平 可以有即時效果 兼且可以係一種潮流 
你只需要換個角度去睇 
呢點好重要 因為我哋宜家生活嘅係都市年代 
歷史上第一次大部分人都住喺城市 聯合國估計 40 年內全球人口增加一倍 
所以，城市規劃對我哋未來好關鍵 
彭博市長 2007 年提出紐約計畫嘅時候 佢已經意識到呢一點 
個計畫指出 城市好似全球市場嘅商品一樣 如果我哋想繼續發展、繁榮 吸引多一百萬有意移居紐約嘅人移居 我哋就需要關注 生活質素、基礎設施嘅效率 
對於好多其他城市嚟講 紐約嘅街道一直都好似 一部好多年前就已經停播嘅動畫片一樣 
呢個係上世紀 50 年代嘅時代廣場 唔計科技創新、文化轉變、政治變遷 呢個係 2008 年嘅時代廣場 
呢 50 年無好大嘅變化 
我哋致力將計畫重新對焦 務求提升交通效率至極致 為巴士、單車營造更多便利條件 令街道安全到每個人都可以用 
我哋制定咗一份清晰嘅行動規劃 有目標，有基準 
訂立目標係好重要 因為如果你想改變大城市嘅發展方向 你需要知道你會去邊同點解 
城市佈局反映咗喺街道設計裏面 
而喺設計裏邊 要做到行車分隔 先至令車輛可以快速行駛 
但咁樣，往往忽略咗街道其他用途 
我哋一開始就做咗一啲早期調查 睇下紐約街道係點樣用 我哋發現紐約係無凳嘅城市 
好似呢張相咁 啲人坐喺消防喉度 完全唔係世界級城市應有嘅模樣 
（笑聲） 對有小朋友嘅父母唔好 
對老人家唔好 對零售商唔好 
對消防喉都唔好 
更加唔好講警察要成日要拉人 
所以我哋努力解決呢樣嘢 可能新方法嘅最好證明 就係時代廣場 
每日平均有 35 萬人經過嗰度 但啲人好多年前就已經想改變一下 
佢哋換路牌，改行車線 用盡一切方法搞好時代廣場 
但事與願違 過馬路既危險，又難，又混亂 
呢啲方法一啲都無用 所以我哋用另一種方法 規模更加大嘅方法 用第二個角度睇街道 
我哋花六個月做事前研究 
我哋由 42 街至到 47 街封閉 Broadway 劃出新嘅 2.5 英畝嘅行人專用區 
臨時工程物料係成個計劃 好重要嘅一部分 因為我哋可以用佢嚟了解運作過程 
你哋可能都知，市長非常重視數據 
所以，呢個實驗係數據話事 
如果新做法可以改善交通、車流、安全 對商業有益 我哋可以繼續用 但如果冇效、冇害 我哋可以將街道回復返以前嘅樣 因為呢啲工程物料只係暫時 
就好似買嘢一樣 唔要啲嘢可以擺返去，咁就冇傷肝啦 
但實驗結果係壓倒性 
交通改善咗，路面更加安全 
五間新旗艦店進駐 
我哋一次徹徹底底勝利 
今日，時代廣場係 全球前十名嘅零售集中地 
今次係好重要嘅經驗 因為交通同公共空間之間 再唔係零和遊戲 
每個工程項目都有自己嘅驚喜所在 而時代廣場咁多個驚喜入邊 其中一個就係 啲人好快佔用咗個空間 
我哋一移走橙色水桶 人就湧入條街 
好似 Star Trek 裏面嘅情節 
啲人之前都唔係度 
突然間全部人都出現 
我唔知佢哋之前喺邊 但喺嗰一刻，佢哋就出現啦 
不過咁樣有個問題 因為街上設施仲未送到 
於是乎我哋去一間園藝用品店 買咗幾百張草坪凳 我哋將草坪凳裝設喺街上 
草坪凳於是成為人討論嘅話題 
封路唔係重點 
重點係嗰啲草坪凳 
「你覺得啲凳點呀？ 」 
「你鐘唔鐘意凳嘅顏色？ 」 
所以如果你手上有 一個大型、富爭議嘅計劃 就諗下嗰啲草坪凳啦 
（笑聲） 呢個係時代廣場嘅最終設計 佢會有一個平嘅地面 成塊地都係平嘅 水晶裝飾會加設喺地板之間 咁樣可以反射廣告燈箱嘅光 為成條街道帶嚟一份新活力 我哋覺得呢種設計令到哋方好靚 係世界新嘅靚景，名不虛傳咁靚 
今年 12 月 我哋會為第一階段嘅施工剪綵 
所有工程、公共空間項目 我哋都有同本地公司 商人保持密切合作 佢哋打理空間、植物，搬動設施 
呢度係梅西百貨前面 梅西百貨係我哋今次項目 一個重大支持者 因為佢哋意識到行人越多，生意越好 
宜家我哋已經喺成個城市做咗呢啲項目 
呢度係布魯克林嘅 Bed-Stuy 你可以睇到有畀車用嘅短柱係度 但其實支柱冇需要 
所以我哋油曬成條街 用環氧樹脂鋪路 將三角形行人島同 Grand Avenue 嘅商店連埋一齊 形成一個新嘅公共空間 空間有利 Grand Avenue 嘅舖頭做生意 
喺布魯克林嘅 DUMBO 我哋做咗同樣嘅嘢 呢個係我哋一個早期項目 我哋用油漆同花盆 用一個禮拜改造 一個污糟、廢置嘅停車場 
項目實行三年內 嗰度嘅零售額提高咗 172% 
係同區嘅兩倍 
利用油漆同物料，我哋嘅進展好快 
與其我哋花幾年慢慢規劃 電腦慢慢模擬 我哋倒不如切實咁 用油漆同臨時物料完成佢 
因為方法可唔可行嘅證據 唔喺電腦模型入邊 
而係喺現實街道 
咁樣仲可以同油漆玩遊戲添 
我哋係紐約 5 個區總共設立咗 50 個新嘅行人專用區 
我哋將 26 英畝嘅馬路變成行人路 
我認為我哋成功嘅其中一個原因 就係帶動模仿風氣 
自從我哋改造時代廣場之後 你周圍都可以見到改善工程 無論喺波士頓、芝加哥 三藩市、墨西哥城 定係布宜諾斯艾利斯 
你講得出嘅都有 呢度係洛杉磯 佢哋連我哋街上面嘅綠點都抄埋 
或者我要好好強調 相比傳統建築方法 新方法可以令到交通變得好快 
我哋仲將呢種快趣嘅方法 應用到我哋嘅單車項目裏邊 我哋六年就已經將單車 變成紐約一種交通工具 
呢樣係我可以光明正大咁講 （掌聲） 以前紐約踩單車都幾危險 但係宜家紐約已經變成 全美其中一個單車城市 
所以我哋之後好快鋪設咗單車徑網絡 
呢份係 2007 年嘅地圖 
而 2013 年就係咁樣 我哋已經興建咗 350 英里長嘅單車徑 
我好鐘意呢個，因為佢望落去好簡單 
襟一襟滑鼠，佢哋就出現 
我哋仲有新嘅街道設計 
美國第一條單車泊位 有保安措施嘅單車徑 （掌聲） 
我哋升起泊位保護單車 效果非常之好 
單車數目急升 
對於所有人 包括行人、踩單車嘅人同司機 受傷機會都跌咗一半 
同時我哋起咗 30 英里 有保安措施嘅單車徑 
宜家你喺全美國都可以見到 呢啲單車徑起緊 
呢度，你可以睇到我哋嘅措施有效 代表踩單車人數嘅藍色線不停上升 
綠色線表示單車徑嘅數目 
黃色線表示受傷人數 受傷人數基本上無點變 
你會發現係咁大型嘅擴建之後 受傷人數無增加到 所以事實話畀我哋聽，安全一直喺度 
只係唔係每個人都鐘意新單車徑 幾年前曾經有過一宗訴訟引起媒體關注 
一份布魯克林報紙曾經將 我哋喺 Prospect Park West 嘅單車徑 叫做「 加沙地帶以外 最受爭議嘅土地 」 
（笑聲） 呢啲就係我哋做嘅嘢 
所以，如果你繼續讀落去 你會發現民眾係走喺傳媒同政客之前 
我覺得大部分政客 見到呢啲調查結果都好開心 
64% 紐約人支持呢啲單車徑 
今個夏天，我哋落實咗城市單車系統 全美最大嘅單車租用系統 我哋有 6000 部單車 同 330 個分佈得好近嘅單車站 
自從計劃開始 使用人次已經達到 300 萬 
使用里程達到 700 萬英里 
足以圍繞地球 280 圈 
就係呢條細嘅藍色鎖匙 你可以踩單車去市區 
日常使用率持續上升 
每日平均喺紐約街上踩單車嘅人數 已經達到三萬六千人 
最高試過八月份四萬四千人 
琴日已經有四萬人 用紐約城市單車系統 
每架單車每日平均使用六次 
我諗你平時喺街上 都可以睇到租單車踩嘅人 
以前，踩單車嘅人睇落去 就好似左邊嗰個男人咁 著到好似忍者咁嘅單車郵差 
但宜家，踩單車嘅人呼應著紐約嘅面貌 
佢哋好多元化 無論年輕嘅、老嘅、白嘅、黑嘅 女嘅、細嘅，都踩住單車 
單車每個人都負擔得起 而且安全、方便我哋周圍去 
個轉變實在係好大 
我哋仲將呢種方法 應用到我哋巴士上面 紐約有全北美最大 亦係最慢嘅巴士團隊 
所有人都知要穿過城市 你行路仲快過搭巴士 
所以我哋著手紐約最塞嘅地方 設立咗六條巴士快速轉乘路線 57 英里長嘅巴士專線 
上車前你先喺自動售票處畀錢 
我哋劃出巴士專線，唔畀其他車用 如果其他車用嗰條線 會有相機影低，會有罰款 個方法好成功 
我諗作為交通專員我最鐘意嘅一刻 係我哋啟動城市單車嗰日 我喺第一大道嘅安全單車徑 踩住城市單車嘅單車 我望下周圍 行人安全企喺行人島上 交通暢通 雀仔唱歌 （笑聲） 巴士喺專線行得好快 
太好啦 
呢個就係六年前嘅樣 
所以由紐約呢件事我哋知道 短時間內改善街道係有可能嘅 工程唔會貴，仲可以產生即時效應 可以好受歡迎 
你只需要重新想像下你身邊嘅街道 
改變就喺街道裏邊 
多謝 
（掌聲） 