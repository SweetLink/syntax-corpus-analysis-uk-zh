（音樂） （掌聲） 

一個十八歲、非洲裔美國男仔 加入咗美國空軍 佢被分配到 Mountain Home 空軍基地 加入空軍警衛中隊 
我啱啱到空軍基地時 第一件事情就係要搵屋 然後將太太同啱啱出世嘅 Melanie 接嚟愛達荷州度住 
我第一時間搵咗人事部 同佢哋講我嘅情況 人事部話 喺 Mountain Home 搵間屋冇問題 
呢裡嘅人都幾鍾意我哋 因為佢哋知道空軍租客係會交租嘅 
收租對於業主嚟講係好重要嘅 
人事部話 呢裡有一份人名表 你可以打俾呢啲人 佢哋會俾你揀屋 
我由人事部嗰度攞咗份名單 打第一個電話 
接電話嘅係一個女人 我同佢講咗我要間屋 
佢話：「你打嚟啱啦， 
我哋宜家有四、五間屋出租。」 
佢問：「你要一間定兩間睡房？」 
佢又話：「我哋唔好喺電話講啦。 
你直接過嚟睇下想要邊間仲好啦。 
睇好咗，我哋就可以簽約。 你就可以攞鎖匙接家人過嚟。」 
我聽咗之後好興奮 
即刻開車去市中心去搵個代理 
去到，我敲門啦，一個女士開門 佢睇一睇我，問： 「有乜可以幫到你嗎？」 
我答話：「我頭先打嚟話睇屋， 想睇下邊間合適。」 
佢話：「真係唔好意思， 我先生將嗰啲屋都租出啦， 但係冇同我講佢租曬出去。」 
我話：「你係話一個小時內 佢將五間屋都租出去？」 
佢冇答我 只係話：「要唔要噉樣，你留低電話， 如果到時有人出租，我通知你？」 
唔使講，佢之後當然係冇打電話俾我 
嗰份名單上面其他業主我都打過 但係都冇回音 
我就好似俾人拒絕咁 我返到空軍基地，搵到中隊嘅指揮官 
McDow 少校 
我話：「McDow 少校， 我需要你嘅幫忙。」 
我話俾佢聽我嘅遭遇 佢話：「James，我好樂意幫你。 
但問題係， 我哋唔能夠迫人 將屋租俾佢哋唔鍾意嘅人。 
而且我哋同呢個社區嘅關係幾好， 唔想因咩事令大家關係緊張。」 
佢又話：「一係噉呀， 你叫屋企人留返喺屋企。 
一年有三十日嘅假期， 
你趁假期返返去， 三十日後再返嚟。」 
但佢冇說服到我 
我又返去人事部 同裡面嘅文員解釋我嘅情況 佢話：「 Jim，我有個辦法。 
有個機師要走。 佢有一架露營車。 
如果你有留意嘅話， Mountain Home 好多地方 都有露營車嘅公園。 
如果你買佢架露營車， 趁佢趕著走， 仲可以買得平啲添。 
咁樣嘅話，你嘅問題就可以解決啦。」 
我聽咗之後即刻趕去市中心 去睇嗰架露營車 架車睇落都幾細架咁 但喺當時嘅情況嚟講 呢個係最好嘅辦法 
於是我就買咗架露營車 
我問嗰個文員： 「我可唔可以將架露營車擺喺度？ 噉樣所有問題就解決曬， 噉樣我就唔使搵地方泊。」 
佢回答話： 「我要問管理部門，再答你。」 
我就返基地先 返到基地，文員打嚟話： 「唔得，你唔能夠將露營車泊喺嗰度， 因為我哋已經預留嗰位俾人。」 
咁我就覺得成件事幾奇怪 因為我見到其他車位都係空嘅 咁都算啦 就當佢真係將啲位留俾其他人 
我就問個文員 佢話：「唔使擔心喎 Jim， 仲有好多地方可以泊露營車。」 
佢俾咗一份泊露營車地方嘅名單俾我 
我逐個逐個搵 
但當我搵到一個車位 同樣都係好似睇屋咁被人拒絕 
除咗佢哋回覆話泊車嘅地方滿咗之外 一個人仲同我講： 「 Jim，我哋唔租俾你， 因為我哋已經有一個黑人家庭 住喺呢個露營車停車場。」 
佢話：「呢個決定唔係我落， 因為我都鍾意你哋架。」 
（笑聲） 我同你哋一樣，我當時都笑咗 
佢話：「宜家問題係， 如果我俾你搬入嚟， 其他租客會搬走。 我只係唔咁樣揹鑊啫， 
所以我冇辦法租俾你。」 
呢件事雖然幾灰 
但係冇停止我繼續搵嘅決心 我搵到 Mountain Home 偏遠地區 嗰度有一個小型露營車停車場 
細到冇人有嘅停車場 
裡面仲未鋪路、冇水泥平板 冇欄杆用嚟劃分泊位 
冇可以洗衫嘅設施 
但當時我明白我冇太多其他選擇 
我打俾太太 話：「我哋就噉樣樣啦。」 
我哋成家就噉樣搬咗過去 喺愛達華州 Mountain Home 呢個城市 我哋終於有咗自己嘅家 
當然，事情最後都安定落嚟 
四年後，我批准咗 由愛達華州嘅 Mountain Home 搬到 Labrador 嘅 Goose Bay 
我就唔喺度多講啦 不過嗰度環境都唔錯 （笑聲） 我嗰時面對嘅問題係 將屋企由愛達華州嘅 Mountain Home 搬到賓夕法尼亞州嘅 Sharon 
其實問題都唔大 因為我哋啱啱買咗一架車 
我媽咪電話裏面話佢會飛過嚟 
佢會喺開車嗰陣幫我哋照顧細路 
所以媽咪就嚟咗 佢同我太太為成個路程準備咗好多食物 
嗰日上晝，我哋五點就出發 
成個旅程都好好，大家都好鍾意 
傾得都幾開心 到咗夜晚大概六點半、七點 我哋開始有啲攰 我哋就話：「不如搵一間汽車旅館， 先住宿一晚，聽日一早再上路？」 
我哋開始物色路上嘅汽車旅館 我哋睇到一間，用紅色光管寫著： 「有空房，有空房，有空房」 
我哋就停低 
佢哋留喺停車場 我入去個旅館 
當我入去嘅時候 前台嘅一位女職員 啱啱辦埋完幾個人嘅入住手續 另一啲人嚟到前台，企喺我後面 
我嚟到前台 佢問：「有乜可以幫你？」 
我話：「我想租一晚房間。」 
佢話：「真係唔好意思， 最後一間啱啱租咗。 
聽日上晝至有房。」 
佢話：「如果你向前走 大概 45 到 60 分鐘， 會有一個露營車停車場。」 
我話：「但係空房燈仲著住喎。」 
佢話：「哎呀，我唔記得咗熄。」 
然後佢伸手熄咗佢 
佢望一望我，我望一望佢 
大堂裡面仲有其他人 
佢望一望佢哋，冇人敢出聲 
我明白意思 我離開汽車酒店，返到停車場 
我同我媽、太太同囡囡講︰ 睇嚟我哋要渣遠少少，先至有地方瞓 
我哋嗰晚渣到去遠啲嘅地方 但當我哋倒車準備要走嘅時候 估下發生乜嘢？ 
吉房嘅招牌光管竟然又著咗！ 
依然著住「有空房，有空房，有空房」 
最後我哋搵到一個唔錯嘅地方 
雖然唔係我哋想要嘅地方 但總算安全乾淨 
我哋嗰晚瞓得好好 
嗰次經歷嘅重點係 我哋無論喺愛達華州定係賓夕法尼亞州 都俾人酒店、汽車旅館同酒樓拒絕 
但我哋最後仍然能夠嚟到賓夕法尼亞州 
我哋成家人安定落嚟 大家都好高興見到細路 
今次另一個故仔係當我坐飛機趕去 Labrador Goose Bay 嘅時候 唔係咩？ 
（笑聲） 即係 53 年後嘅今日 我有九個孫，兩個曾孫 
五個孫係男丁 
有讀學士、碩士、博士，其中一個讀醫 
有幾個孫都幾時髦 
佢哋都好新潮， 但未係最入潮流嗰個 （笑聲） 我仲有一個孫讀咗八年嘅大專 
（笑聲） 佢仲未攞到學位 但因為佢諗住成為一位喜劇演員 
所以我哋盡可能俾佢繼續留喺學校讀 
因為喺屋企搞笑 唔代表出面可以做到一個喜劇演員 
啱唔啱？ （笑聲） 唔理點樣，佢哋都係好嘅細路嚟 佢哋冇吸毒、高中冇大肚、冇犯罪 
呢個係我少少背景 噉有一日我喺度睇電視 電視播梗 Ferguson 同埋相關嘅騷動 
突然，一個新聞評論員話： 「喺過去三個月內， 有八名身上冇武器嘅非洲裔美國藉男性 俾警察、白人業主同白人市民殺害。」 
唔知道做乜嘢，當時我呆咗 
我話：「咩事？太癲啦。 
點解仇恨可以令人做出噉樣嘅嘢？」 
跟著，我一個孫打俾我 
佢話：「爺爺，你有冇睇咗新聞？」 
我話有 
佢話：「呢單嘢好困擾我。 
我哋只係做緊自己嘅嘢。 但喺我哋黑人 無論開車、行路、抑或講嘢都好危險。 
我哋可以做啲乜？ 你教我哋嘅嘢我哋都做咗。 
警察截停我哋嘅時候， 我哋將雙手放喺駄盤最高嘅地方。 
如果佢哋要查身份證， 就話俾佢哋知， 我會慢慢喺我嘅儲物箱裏邊 攞我嘅身份證出嚟。 佢哋要我哋離開架車俾佢哋搜， 要我哋趴喺地下俾佢哋搜， 要我哋打開車尾箱俾佢哋睇， 我哋都唔反抗， 因為我哋記得你講過 『唔好挑戰警察。等一切結束， 
打俾我哋，等我哋同警察理論。』」 
佢話：「呢件事令我好困擾。 我同白人朋友經常一齊。 
佢哋聽到呢個消息嘅時候， 佢哋話『你仲點可以忍呢？ 
你應該要反抗，你應該要理論， 
你應該叫佢哋出示證件。』」 我嘅孫會用我教嗰套答返佢哋︰ 「我知道你可以噉樣做， 但係當我哋喺車裏邊嘅時候， 請唔好噉做。 因為我同你嘅後果會好唔一樣。」 
所以，身為爺爺 我應該點同啲孫講呢？ 
我點先能夠保護佢哋嘅安全 俾佢哋繼續好好咁活著呢？ 
呢一則報導之後，好多人問我 「 Jim，乜你唔嬲嗎？」 
我答返佢哋︰ 「我冇權去嬲， 因為我知道嬲係會後果嘅。」 
所以，我唯一可以做嘅係 用我嘅知識、精力、諗法、經驗 隨時貢獻自己嘅力量 去對抗任何潛在嘅種族歧視 
我首先要做嘅係教育 其次係向人帶出種族歧視嘅存在 最後係盡我一生人最大嘅力量 用盡一切辦法消除種族歧視 
我要做嘅第二件事係︰ 我要呼籲所有美國人 
喚醒佢哋嘅人性同尊嚴 呼喚佢哋作為市民 為到市民嘅身份而自豪時 唔好消極咁面對呢啲醜惡嘅罪行 
而係應該提升自己對社會嘅認識 增加對社會嘅觸覺同認知 然後大家一齊聯合起嚟 聲討同挑戰所有不公義嘅嘢 包括殺手無寸鐵嘅人 無論被殺嘅人係乜種族、係乜血統 無論文化上點咁唔同 
我哋必須推翻呢啲唔合理嘅啲事 
只有我哋團結一致 至能夠達成呢一個目標 
我哋需要黑人、白人、亞洲裔同拉丁裔 一齊講︰ 我哋唔能夠再接受同類事情繼續發生 

當我仲係一個細路仔 核戰係我哋最擔心嘅災難 
於是我哋喺地下室擺咗一個桶 桶裡面裝住好多罐頭同埋水 
假如核戰爆發 我哋就落去地下室匿埋 然後靠果個桶維生 
當今世上風險最大既災難 唔係呢個 
而係呢個 
假如有樣野可以係喺未來幾十年 殺死超過一千萬人 最有可能嘅就係傳染性極高嘅病毒 而並非戰爭 
唔係導彈，而係微生物 
部分原因係因為我哋投入左 巨大嘅資源喺核武 
相比之下，我哋投放好少資源落去 一個預防疫情爆發嘅機制上 
我哋仲未準備好應對 下一次嘅疫情 
睇下伊波拉 
我相信你哋所有人都喺報紙上面 睇過關於佢嘅報道 對付病毒嗰陣出現過好多好嚴峻嘅挑戰 
我曾經用一個用嚟追查 脊髓灰質炎根治情況嘅方法 去分析伊波拉疫情 
從事件嘅發展我哋睇度 問題唔係機制運作唔好 而係我哋根本冇一個機制去應對伊波拉 
事實上係有一啲幾明顯嘅漏洞 
我們冇一班隨時候命嘅流行病學家 喺傳染病爆發嗰陣去研究 個病毒本身屬性係點，傳播規模有幾大 
病例報告雖然以書面形式發表 
但好耐之後佢哋先至放上網 啲報告仲要係好唔準確 
我哋冇一班隨時候命嘅醫療隊伍 
我哋冇辦法招募到人員 
無國界醫生喺組織志願者方面 貢獻咗好多 
即使係咁，我哋仍然比應有嘅步伐慢 我哋宜家喺呢啲有疫情嘅國家度 應該要有幾千個人員 
當有大規模疫情嘅時候 更加需要幾十萬嘅人員 
冇人試過睇下治療方法 
冇人留意過診斷方式 
冇人試過探討用咩工具 
舉例，我哋可以抽取康復者嘅血液 處理過之後 將血清注入番佢哋度去保護佢哋 
但冇人試過咁做 
所以，真係有好多地方做得不足 
呢啲就係全球既失敗 
世界衛生組織本身就係去監控疫情 但偏偏佢哋從來都冇做過 
喺電影裡面，情況就唔一樣 
裡面有一班隨時準備就緒嘅流行病學家 佢哋介入，拯救咗全世界 不過呢啲只係電影情節 
準備不足可以令下一個傳染病隨時爆發 傷害程度可能比伊波拉更大 睇下今年伊波拉疫情嘅演變 
有大約一萬人死亡 幾乎全部都係黎自西非三個國家 
疫情之所以冇進一步擴大 原因有三個 
第一個原因係 有好多英勇既醫護人員喺度奮鬥 
佢哋發現患者之後 就第一時間阻止疫情傳開 
第二就係病毒本身嘅特性 
伊波拉唔會經空氣傳播 
當你具備高傳染性嘅時候 大多數人因為病得好嚴重 要訓喺張床度 
第三，病毒冇傳到去多個城市 
呢個只係好彩 
如果病毒擴散到更多城市 病例數目就會多好多 
下次我哋未必會咁好彩 
一個人可以帶住病毒但又冇事 只要呢個人上機或者去街市 都可以將病毒傳開去 
病毒嘅源頭可以係自然既流行病 好似伊波拉咁 亦可以係黎自生物恐怖主義 
所以，事情往往可以造成千倍更大嘅傷害 
我地一齊黎睇一個 病毒經空氣傳播嘅模型 就好似 1918 年西班牙流感病毒咁 
當時係嘅 嗰次流感喺世界傳播得非常之快 
大約有三千萬死於呢場疫症 
嗰次疫症真係好嚴重 
我哋必須多加關注 
不過，其實 我哋係可以建立一個完善嘅應變系統 
科學同科技帶比大家嘅好處 我哋已經喺度講過 
我哋都有手機 可以接收大眾資訊 亦可以向公眾發放訊息 
我哋可以透衛星地圖睇到 啲人嘅位置同佢哋行緊去邊 
人類喺生物學上取得嘅成果 應該可以俾人 有更多時間去尋找致病源 去研製藥物同疫苗黎對付致病源 
因此，我哋係有工具 但呢啲工具需要用喺全球衛生體系嗰度 
仲有一樣野，就係我哋需要準備 
我認為，所謂嘅準備好 其實就同打仗冇分別 
士兵整束待發 
大批後備軍隊支援 
北約有一個可以迅速部署嘅部隊 
北約舉行好多嘅演習 確保軍隊訓綀有素 
例如佢哋熟唔熟悉燃料同行動 通訊用嘅頻率係唔係一樣 
務求佢哋係準備就緒 
所以呢啲都係我哋應對疫情既問題 
咁關鍵係嘜？ 
首先，貧窮國家需要有規模嘅衛生體系 
可以俾母親安全生產 細路可以接種疫苗 
但係，喺我哋將會見到 最先出現疫情既地方 
我哋需要一支醫療嘅後備團隊 由大量從事醫療行業 受過相關訓綀 同時有經驗、可以隨時就緒嘅人擔當職務 
跟住需要醫護人員同軍隊合作 
借助軍隊去快速應變 去支援成個行動，以及封鎖疫區 
我哋需要進行模擬運算 我指嘅係細菌模擬爆發嘅測試 而唔係軍事演習 咁樣先可以發現邊度有漏洞 
最近一次喺美國進行嘅細菌模擬爆發測試 係喺 2001 年 不過嗰次進行嘚得唔係好順利 
嗰次，細菌同人類嘅比分係 1:0 
最後，我哋喺疫苗同診斷方面需要有大量嘅研發 
例如喺腺相關嘅病毒研究方面就有 一啲重大嘅突破 研究出黎嘅疫苗可以快速起到作用 
雖然我唔知確實既預算將會係幾多 但我可以好肯定咁話 相比於潛在危害，呢個開支係細好多 
世界銀行預測，假如全球流感大爆發 全球財富將會唔見三兆億美元 會有幾百萬人死亡 
健康科學嘅投資會帶黎好多好處 唔單止係預防疫情爆發 
基本醫療、研發 呢啲都會減低全球衛生嘅平等性 令世界變得更公平更安全 
所以我認為呢樣野絕對係首要考慮既事情 
大家冇必要恐慌 
我哋其實唔需要喺地下室 囤積好多意大利麵嘅罐頭 
但係我哋要立即行動 因為時間唔到我哋控制 
事實上，假如我哋要正面睇伊波拉疫情 就會知道伊波拉其實係一個警號 話俾人類知要未雨綢謬 
如果大家從宜家就開始行動 我哋就可以準備好 迎接下一個可能發生嘅症情 
多謝 
（掌聲） 

我哋而家喺人類歷史嘅轉捩點 人類處於得到新星球 同失去舊星球之間 失去嘅舊星球就係我哋稱為家嘅地球 
就算只係過去幾年 我哋對地球喺宇宙扮演 咩角色嘅知識都增長咗唔少 
美國太空總處嘅開普勒任務 發現有成千上萬個類似地球嘅行星 圍繞住其他恆星運行 證明地球只係銀河系 數以千萬宜居行星嘅其中一個 
開普勒係一台太空望遠鏡 當星體喺恆星前面經過 會輕微阻擋恆星嘅光線 令恆星睇起嚟暗啲 開普勒就係量度呢啲稍為暗淡嘅光線 
開普勒嘅數據可以推算到星體嘅體積 同埋佢哋同母恆星之間嘅距離 
呢兩樣都有助我哋了解星體 係唔係好似太陽系類地行星咁 體積小而且佈滿岩石 以及佢哋從母恆星吸收幾多光 
縱合上述結果 我哋可以知道 呢啲星球到底適唔適宜住 
但好唔好彩 喺發現可能宜居嘅星球嘅同時 我哋地球因為人類而逐漸衰退 
2014 年係有紀錄以嚟最熱嘅一年 
同我哋共處咗成千年嘅冰川同海冰 將會喺幾十年之內消失 
呢種由我哋造成嘅地球環境改變 好快就超越我哋可以控制佢哋嘅步伐 
不過我唔係氣候學家，我係天文學家 
我研究星體嘅宜居性 我希望可以喺地球以外嘅宇宙入面 搵到有生命嘅地方 
你可以話我搵緊外星級數嘅房地產 
作為一個沉迷搜索宇宙生命嘅人 我可以話你知 你越係想搵一個似地球嘅星球 你越會珍惜我哋嘅地球 
每次有新星球發現 我哋都會將新星球 同我哋最熟悉嘅星球比較 即我哋太陽系嘅行星 
試想一下我哋嘅鄰居，火星 細小而且滿佈岩石 
雖然佢距離太陽有啲遠 但如果火星被開普勒計劃呢類任務發現 佢可能被人分類做宜居星球 
其實以前，火星的確有可能宜居 呢個亦係我哋深入研究火星嘅原因 
好似好奇號咁嘅火星探測器 喺火星表面行走 尋找已知生命之源嘅線索 
而好似 MAVEN 任務一樣嘅軌道探測器 就收集火星大氣層嘅樣本 畀我哋了解點解火星唔再宜居 
私人太空旅行公司 依架唔只提供近太空旅行 亦可能喺將來提供火星移民服務 
但呢啲火星景色 只會令人聯想起地球嘅沙漠 一個我哋聯想只有開拓者同邊疆嘅地方 同地球相比，火星嘅環境係幾可怕 
諗下我哋地球尚未殖民嘅沙漠 呢啲地方比起火星更加之宜居 
就算地球最乾、最高嘅地方 嗰度嘅空氣都係由幾千里外嘅雨林製造 都係甜嘅，而且充滿住氧氣 
我擔心呢種殖民火星 同其他星球嘅熱潮 會引致長期唔好嘅後果 就係令某啲人相信 當我哋所知唯一宜居嘅星球 自我毀滅之後 火星就係我哋嘅救星 
雖然我好鍾意星際探索 但我同時好唔贊同呢個諗法 
我哋有無數個好理由去火星 但如果有人同你講 火星係人類嘅後備星球 就同鐵達尼號嘅船長同你講 陣間喺救生艇上面會搞派對一樣荒謬 
（笑聲） （掌聲） 多謝 
星際探索同星球保護並唔係矛盾嘅 
佢哋係同一個銀仔嘅兩面︰ 都係去了解、保護同改善將來嘅生活 
我哋呢個世界嘅極端環境 其實等如外星嘅美景 
佢哋甚至更加近我哋屋企 
如果我哋明白點樣可以 喺地球衝突、唔適宜人住嘅環境以外 創造同維持宜居空間 或者，我哋可以做到環境保護 同時又可以做到更加多 
最後，我留俾大家思考費米悖論 
好多年前，物理學家費米問︰ 宇宙已經存在咗好長時間 而我哋相信宇宙入面有好多星球 我哋依家應該搵到外星生物嘅證據 
咁佢哋喺邊？ 
其中一個可以解答費米悖論嘅答案係 喺外星生存嘅生物 佢哋嘅文明已經進步到 佢哋可以住喺星際之間 但佢哋睇唔到 以前一直住開、孕育佢哋文明嘅星球 有幾重要 
如果覺得星際殖民已經可以拯救到人類 咁樣實在係狂妄自大 但星體保護同星際探索 反而可以同時進行 
如果我哋可以將火星 呢個咁惡劣嘅星球變成宜居 咁保護我哋宜居嘅星球 應該係更加輕易至啱 
多謝 
（掌聲） 

（音樂） （音樂）（鼓掌） （鼓掌） 

吧啦吧啦吧啦吧啦吧啦 
吧啦吧啦吧啦吧啦 吧啦吧啦，吧啦啦啦啦啦 
吧啦啦，吧啦 
講咩啊？ 
你唔知，因為你都冇聽明 
把聲都唔清晰 
但起碼，你已經 畀呢種神秘深深咁吸引咗 
清晰定係神秘？ 
我係做平面設計嘅 日日都要兼顧呢兩樣嘢 喺紐約生活就係要咁 每日都係 其中有兩種元素令我着迷 
舉個例 
有幾多人知道呢個係咩？ 
宜家，又有幾多人？ 
多謝 Charles M. Schulz 加咗 絕妙嘅兩筆 七條線就足夠展現成個感情生活 一張喺過去五十年裡邊 獲得億萬粉絲嘅面孔 
其實，呢個係我設計嘅一本書嘅封面 介紹舒茲同佢嘅作品嘅 今年秋季出街 呢個就係成個封面 
上邊冇其他文字或者視覺訊息 書名係《簡明至上》 
呢個笑臉代表 我認知嘅設計 同埋我個人嘅設計 
就好似我畫出嚟咁 雖然粗爌，但感覺真 
我哋問自己：「幾時要清楚？」 呢本（飛機乘客手冊）就要—— 我哋讀唔讀都好 需要好清楚 
噉佢清唔清楚？ 
呢個係近期一個我好鍾意嘅 城市裡邊、增加咗訊息明確性嘅例子 主要係因為，我成日遲到，成日好趕 
所以，幾年前 啲十字路口安裝咗計時器嗰時 我好激動，因為我終於可以知道 我仲有幾多秒過馬路 仲唔會被車撞親 
六秒？我得（笑聲） 宜家，我哋嚟睇下同清晰相對嘅嘢 即係神秘 
神秘嘅定義好複雜 
有神秘，就需要解開神秘 如果神秘表達得當 我哋真係會好想好想去解開佢 
「幾時應該神秘？」 喺第二次世界大戰時 德國人好想好想破解呢個密碼 但佢哋失敗咗 
呢個係我最近 為村上春樹嘅小說做嘅設計 我幫佢做封面已經做咗廿幾年 呢本小說係講一個叫多崎造嘅後生仔 佢有四個老友 佢哋大學一年級之後突然全部同佢絕交 咩解釋都冇 多崎造大受打擊 
每一個老友嘅日文名 都隱含住一種顏色 
有紅色先生、藍色先生 白色先生同黑色先生 
多崎造嘅名冇對應嘅顏色 所以佢自己叫「無色」 當佢回憶佢哋嘅友情歲月時 佢覺得佢哋就好似一隻手嘅五隻手指 
於是，我用隻手做咗一個抽象嘅表達 小說裏面仲有好多故仔 同樣，封面背後都仲有好多嘢 
依家四條手指變成 東京地鐵嘅四條路線 呢個細節喺故事裡邊好重要 
呢條冇色嘅地鐵路線 同其他四條相交 就好似多崎造喺本書度 逐個朋友搵返 
問佢哋點解噉對佢 
呢個就係棟喺我嘅辦公室嘅 立體嘅成品 我期望嘅封面效果係 佢有足夠嘅神秘感 吸引你去讀呢本書 同破解佢，明白設計嘅真正意圖 
「視覺白話」 係一種運用熟悉嘅神秘感手法 
咩意思？ 
即係整到佢似其他嘢 視覺白話 就係將我哋睇慣咗嘅一啲嘢 應用喺另一啲嘢 使我睇到唔同嘅嘢 
我將呢個方法用喺 David Sedaris 嘅散文集 書名係《你所需要嘅美麗》 難就難喺 個標題其實冇任何意思 
又冇同書裡邊嘅任何一章有關係 
佢係作者嘅男朋友發夢諗出嚟嘅 
真係唔該曬（笑聲） 通常我以文字內容為基礎做設計 但係啲文字就係噉 
個書名又其實咩都冇講 我就諗 有咩係又有神秘感 但係又冇意思？ 
果然，冇幾耐 有晚我去吃中餐之後，呢個出現咗 我諗：「啊，度橋度到有高潮！」 （笑聲） 我好鍾意幸運曲奇裡邊 又搞笑又神秘嘅短句 睇起嚟好似好有深度 但再諗下，其實冇深度 
呢個講：「冇人知道 忽視未來會帶嚟幾多好處。」 
唔該曬（笑聲） 如果我哋將視覺白話用喺 Sedaris 先生度 我哋好清楚幸運曲奇嘅外貌 清楚到睇到個字條，就知道係幸運曲奇 
我哋睇到呢個奇怪嘅書名 我哋知道我哋好鍾意 David Sedaris 所以會好期待呢本書 
David Rakoff 係一個好好嘅作家 佢將佢嘅第一本書命名為《騙局》 因為雜誌社畀咗佢一個 佢根本勝任唔到嘅工怍 
之後佢一個瘦蜢蜢嘅城市人 俾《智族》雜誌派去科羅拉多河度漂流 睇下死唔死得 
之後，佢仲要返嚟寫報導 佢覺得自己做咗老千 佢覺得佢喺度寫緊同自己不乎嘅嘢 
所以，我都要整一個 引起假象嘅封面 而個封面會印埋讀者嘅表情 
噉就令我諗起塗鴉 
我對塗鴉好痴迷 
我諗任何一個城市人 都會經常見到各式各樣嘅塗鴉 
呢張係我喺紐約下東城區影嘅相 一個行人道上嘅變電箱 俾塗鴉畫到花曬 
你可能會話：「佢喺街上幾好得意啊」 或者：「呢個係非法使用財產」 但我哋都同意 根本讀唔出講乜 
係咪？讀唔到任何明確訊息 
另外一種塗鴉仲好玩 我稱佢為評論式塗鴉 
呢個係我最近喺地鐵拍嘅 有時你會睇到好多咸濕、白痴嘅嘢 但係我覺得呢個好有趣 有張海報 上面寫住：「嘩嘩 Airbnb」 有人用筆喺上邊加字 
呢個引起我嘅注意 
於是我諗，點樣將佢用喺個封面度? 
我讀咗作者本書 我諗，呢個人唔係佢自己講嘅自己 佢係個老千 
於是，我攞支紅筆 發憫憎噉喺封面上亂畫 
搞掂（笑聲） 上頭竟然批准咗！（笑聲） 作者鐘意，出版商鐘意 於是個封面就出咗世 見到有人喺地鐵讀呢本書 或者行嗰時攞住 我都覺得好搞笑 因為佢哋睇起嚟都好似癲癲哋咁 
（笑聲） James Ellroy 係個好叻嘅犯罪小說作家 我同佢係好朋友，合作咗好多年 
佢最出名嘅書係 《黑色大麗花》同《洛杉磯嘅秘密》 
呢本係佢最新嘅作品，個名好神秘 肯定好多人知道佢嘅意思 但係好多人唔知 
本書講一個日裔美籍偵探 喺 1941年 洛杉磯調查一單謀殺案 
期間，珍珠港事件爆發 然後雪上加霜 種族關係變得好緊張 日裔美國人開始俾政府送去拘留營 形勢緊張，人心惶惶 但係佢繼續查案 
我一開始嗰陣，我齋從字面意思考慮 然後就將珍珠港嘅景搬到去洛杉磯 成個畫面就係末日嘅景像 
我嘅主編話： 「有意思， 不過我想你簡化啲。」 
於是我同平時噉，返去用繪圖板畫 
但我留意到自己嘅工作環境 我嘅辦公室喺紐約市中城嘅高樓大廈 每晚，我離開辦公室之前 要㩒呢個掣 又大又重嘅玻璃門先會打開 我先入到𨋢 
有一晚 我突然用一個全新嘅視角去睇部𨋢 
大紅點，危險 
我就諗，佢噉明顯 肯定俾人用過好多次 於是我去谷歌查 竟然揾唔到有類似封面嘅書 於是乎，搞掂！ 圖像本身變得更加有趣 用喺洛杉磯乃至美國上空嚟表現日出 又顯得更加有張力 
Mary Roach 嘅書《Gulp》 Mary Roach 係一個好好嘅作家 佢將沉悶嘅科學話題 變得好有趣 
呢本書有關人體消化系統 
我喺度諗，個封面要點設計 
呢個係我嘅自拍相 （笑聲） 日日朝早，我都會對住我藥櫃塊鏡 睇下我條脷係唔係黑色 
如果唔係 我就行得喇 
（笑聲） 我建議你哋都噉做 
同時我亦開始諗 呢個係我哋嘅「入口」 
係咪？人體消化系統嘅入口 
我諗大家會同意 人體口腔嘅相 或者基於佢嘅作品 都係核突嘅（笑聲） 所以我同個封面畫咗個 更容易俾人接受嘅插圖 同時強調消化系統係從呢度開始 
（笑聲） 我都唔使講完句話你都明…… 
「冇用嘅神秘感」 當明確性同神秘感撈埋一齊 會發生咩？ 
我哋隨時見得到 
冇用嘅神秘感嘅例子 
我行入地鐵，我經常搭地鐵 睇到個柱上有呢張紙 
我就諗，死喇 班地鐵到喇 我仲未睇明個告示講咩 真係唔該曬 
其中一個問題係 佢哋以為噉劃分訊息對我哋好有幫助 但老實講句，我覺得冇咩用 
呢個就係我哋唔需要嘅神秘感 
我哋需要有用嘅明確性 於是乎，我貪玩噉重新設計佢 
用嘅元素一樣 
（掌聲） 多謝 我仲等緊地鐵公司嘅電話 你睇下，我都冇用多一種顏色 
佢哋甚至懶到冇將 4 同 5 變綠色 成班蠢人（笑聲） 宜家我哋睇到嘅第一條訊息係 車次有變動 然後有兩句完整嘅話， 有開始，有過程，有結尾 佢講清楚咩車次變咗，有咩後續安排 
話我癲都係噉話（笑聲） 有用嘅神秘，好 
呢個係我鍾意嘅神秘： 包裝 
呢款 Turner Duckworth 再版設計嘅 健怡可樂罐 對於我嚟講 係一件真正嘅藝術品，真係好靚 
作為一個設計師，我欣賞佢嘅地方係 Turner 將健怡可樂嘅視覺白話︰ 招牌嘅字體、顏色，同銀色嘅背景 濃縮到最精華 所以，就好似卡通人物 查理．布朗塊面咁 
畀你嘅訊息啱啱好、冇多冇少 既會畀啲訊息你 又照顧到你已經知嘅部分 
真係好正 當你行入個熟食店 貨架上嘅佢就會投射入你眼中 
真係好正 下一個，「冇用嘅清晰度」 起碼對我嚟講，更加令我心煩 
咁，我哋再返返去地鐵站 健怡可樂嘅設計出嚟之後 佢哋做咗海報 
喺時代廣場地鐵站 可口可樂買曬全部廣告位 
可能有人知道跟住會發生咩 
嗯 
「你嚟紐約時就得件外套、幾蚊雞， 意住個獎，同埋吸緊毒。」（笑聲） 
「你嚟紐約時就得 一個商科學位、一套西裝， 同一隻握手有力嘅手。 
你吸緊毒。」（笑聲） 全部都係真嘅！（笑聲） 連條柱都唔放過 不過換成尤達大師嘅風格（笑聲） 「毒，你吸咗。」（笑聲） 「唔好意思，我咩？」 呢個廣告活動嚴重失誤 
俾消費者強烈抗拒 幾乎一上架就落架 仲俾好多人喺網上惡搞 （笑聲） 仲有，「You're on」隔離嘅點 唔係句號， 係註冊商標 
真係唔該曬 
對我嚟講，真係好奇怪 點解佢哋嘅包裝做得噉神秘 噉精彩、噉完美 然後做文字嗰時就錯到 一塌糊塗、噉痛苦 
真係匪夷所思 
所以，我希望你哋明白到 我嘅作品裡邊 明確性同神秘感嘅用法 然後或者你哋會決定 喺生活裡邊加多啲明確性 又或者加啲神秘感 但又唔好過量嘅資訊 
（笑聲） 如果我今次有一個主題 我希望係呢個： 嗶哩嗶哩嗶哩吧啦，吧啦吧啦嗶哩嗶哩 吧啦吧啦吧啦吧啦吧啦 吧啦吧啦吧啦 
吧啦 

2012 年 我响我家鄉，突尼斯嘅加貝斯 幫哈拉清真寺髹油嗰陣 從來都冇諗過 塗鴉可以令咁多人關注一個城市 
我最初純粹想喺鄉下搵一幅牆 無意間得知 呢座尖塔自 1994 年起好之後 
幅 57 米高嘅石屎牆 18 年嚟都冇粉飾過 
我第一次同教長見面嗰時 我講佢知我嘅諗法 佢就話:「謝天謝地，你終於嚟喇！」 佢同我講 咁多年嚟，佢都希望有人粉飾幅牆 
最正嘅係 呢個教長冇問過我任何嘢 無論係畫乜，定係我想寫乜 
每次我創作塗鴉 我都會用一種屬於我嘅風格 揉合咗書法同塗鴉 
我會引用一啲語錄或者詩句 
我諗既然係座寺廟 寫上可蘭經經文就最啱喇 所以我揀咗呢句 「眾人啊！ 我確已從一男一女創造你們， 我使你們成為許多民族和宗族， 以便你們互相認識。」 
呢句表達咗回教徒對世界大同嘅渴求 同傳媒所塑造嘅回教並唔一樣 
我好鼓舞，因為家鄉嘅人好鍾意幅塗鴉 而各地都有報導呢幅塗鴉 令到地方嘅人引以為傲 
對教長嚟講，呢幅唔止係塗鴉 背後意義深遠得多 
教長希望尖塔可以 代表到呢個城市 吸引人到訪呢個 被遺忘嘅突尼斯小城 
塗鴉所盛載嘅信念 突尼斯而家嘅局勢 同埋我嘅可蘭經塗鴉 全部都意義重大 
因為佢哋將人凝聚起嚟 
我好想帶領群眾同下一代 一齊領略阿拉伯文嘅書法 
文字訊息係我創作嘅精髓 
有趣嘅係 連講阿拉伯話嘅人 都要花時間思考我寫嘅訊息 
即使睇唔明，亦可以心領神會 
就已經可以同我哋嘅靈魂接觸 當中嘅美麗，超越一切語言 
阿拉伯嘅文字會向人說話 向你，向你，向你，向所有人 當你掌握到段文字嘅意思 你會馬上心領神會 
我次次髹油都同自己講 寫嘅訊息要同個地方有關 但同時要關乎整個世界 以至全世界嘅人都有所共鳴 
我喺巴黎出世同長大 我 18 歲嗰年開始學阿拉伯文 
而家我只會用阿拉伯文創作 
呢種堅持之所以咁重要 係源於各地嘅人向我表達過嘅感受 
喺里約熱內盧 我翻譯過一篇 詩人 Gabriela Tôrres Barbosa 嘅詩 詩歌頌揚貧民窟嘅人 然後我將呢首詩寫咗喺天棚 
當地人初初唔明我做緊乜 但當我解釋咗首詩畀佢哋聽 佢哋好感動 因為覺得有所共鳴 
喺南非開普敦嘅菲歷彼貧民窟 裡面唯一嘅石屎牆， 就係學校嘅外牆 
我寫咗一句曼德拉嘅名言 就係「 [ 阿拉伯文 ] 」 意思係「人成功前，總認定會失敗」 
然係有個人走嚟問︰ 「做乜唔用英文寫啫？」 
我就答佢：「我會聽你講嘅， 如果你係問我 點解唔用祖魯文寫嘅話。」 
巴黎曾經有一個活動 有個人想人哋為佢髹牆 
當佢見我喺牆上 用阿拉伯文字塗鴉嘅時候 佢成個人癲咗，失控咁滯 並且要求鏟走幅塗鴉 
嗰刻我又嬲又失望 
過咗一個禮拜，統籌單位叫我返去 話我知嗰個人間屋係對住一幅牆 
所以，呢個人… （笑聲） 就被逼日日對住幅塗鴉 
起初，我喺幅牆度寫 [ 阿拉伯文 ] 即係解「就喺你面前」 （笑聲） 之後我靈機一觸 寫咗做「[ 阿拉伯文 ]」 解「打開心扉」 
我為我嘅文化而自豪 我希望用藝術去宣揚我嘅文化 
我希望借助美麗嘅阿拉伯文字 去打破大家嘅成見 
今日，我唔再喺牆上翻譯我嘅文字 
我唔想破壞書法同詩歌嘅美 詩係藝術，唔需要言明，亦感悟得到 正如我哋會聽唔同語言嘅音樂一樣 
有人認為咁樣係製造緊隔膜 但我反而覺得係一個邀請 邀請大家去體會我嘅母語、文化同創作 
多謝！ 
（掌聲） 

過百年嚟 電話公司一直協助政府監聽 
好多時協助監聽嘅工作係靠人手 
監聽係以人手方式進行 線路係由人手接駁 
線路裏面嘅通話會被錄到去錄音帶裡邊 
就好似其他好多嘅行業一樣 電腦改變咗所有嘢 
電話公司喺佢哋網路嘅核心地方 設置咗監聽功能 
對於呢樣嘢我想停一停 原來喺我哋通話用嘅電話同網絡 首要考慮嘅嘢係監聽 
係優先而且最重要 
意思即係話當你同配偶 小朋友、同事、醫生喺度講電話時 有人可以聽到你哋嘅對話 
嗰個人可能係你嘅政府 亦可以係外國政府、一間外國情報機構 駭客、犯案嘅人 跟蹤者或者監視者 抑或任何攻得入監聽系統嘅人 佢哋都可以入侵電話公司嘅監聽系統 
但當電話公司以監聽為首要嘅時候 矽谷嘅科技公司就冇噉樣做 
而且喺過去幾年 矽谷嘅科技公司愈嚟愈 喺佢哋嘅通訊產品裏面 發展強大嘅加密技術 令到監聽非常之困難 
譬如話你哋好多人都用 iPhone 如果你用 iPhone 傳送短訊 俾其他用 iPhone 嘅人 嗰啲短訊無法輕易噉俾人截取到 
而事實上跟據蘋果公司所講 佢哋自己都冇辦法睇到短訊內容 
同樣，如果你用 FaceTime 同你嘅朋友或者心愛嘅人 做音訊通話或者視像通話嘅話 同樣都係無法輕易俾人截取到嘅 
而且唔只係蘋果 
宜家由臉書擁有、全世界用戶有幾億嘅 Whatsapp 都已經喺佢嘅產品裡面 加咗強大嘅加密系統 呢樣亦代表咗聖公會南半球聯盟嘅人都 唔使喺佢哋政府 —— 通常係專制政府 截取佢哋嘅短訊嘅情況下輕易噉通訊 
經過一百年嚟 都可以任何時間同任何地方偷聽電話 你都想像到政府官員 對於唔可以再偷聽會非常唔高興 
而且事實上 呢樣嘢係發生梗嘅 
政府官員宜家好癲 
他哋之所以癲並唔係因為 呢啲加密工具出現咗 
佢哋最嬲嘅 係科技公司已經將加密功能 擺喺佢哋產品裡面 而且透過預設將佢哋開著 
預設至係重點 
簡單嚟講 科技公司令加密技術體現咗民主 
於是政府官員，好似英國首相卡梅倫噉 都認為所有通訊內容 無論係電郵、短訊、語音通話 都應該係可以俾政府獲取到嘅 而加密技術令到呢件事困難 
我宜家對於佢哋嘅睇法超級同情 
我哋唔單止活喺一個危險嘅時候 仲係活喺一個危險嘅世界 嗰度真係有壞人 
有恐怖分子同其他嚴重嘅國家安全威脅 我估我哋都想聯邦調查局 同國土安全部去監察著 
但係呢啲監控工作係有成本嘅 
噉係因為嗰度冇一樣嘢叫 恐怖分子手提電腦 或者毒販手機 
我哋都用梗同一樣通訊設備 
意思係假如毒販嘅電話通話 或者恐怖份子嘅電話通話可以被截聽 我哋都一樣可以俾人截聽 
我諗我哋真係需要去問 世界上十億嘅人應唔應該仲用 呢啲方便人哋監聽嘅設備呢？ 
所以我頭先講嘅入侵監聽系統 並唔非係憑空想像嘅 
喺 2009 年 谷歌同微軟喺佢哋網絡加設嘅監控系統 一個喺警方合法要求監聽嗰陣 佢哋會提供資料嘅系統 就俾中國政府所破解咗 因為中國政府想搵出 美國政府監察佢哋邊個特務 
另一宗破解發生喺2004 年 不明來歷嘅人攻入咗 希臘最大嘅電話公司 「 Vodafone 希臘」網絡裡面嘅監聽系統 個監聽系統就噉俾人 用嚟偷聽希臘總理嘅通話 同埋內閣成員嘅通話 
做呢單嘢嘅外國政府或者駭客 始終冇被搵到 
冇錯 監聽系統或者後門存在著好大問題 
當你喺通訊網絡或者喺一件科技裏面 整一個後門 你無法子控制邊個會穿過呢個後門 
你冇辦法控制到底邊個會用呢道門 無論係你自己嘅人、人哋 好人抑或壞人 
所以呢個原因我認為 盡可能建立一個安全嘅網絡會比較好 
呢樣意味著將來 加密技術會令監聽更加困難 
意味著警察花喺拉人嘅時間會更艱巨 
但如果唔噉做嘅話 我哋就要活喺一個世界 任何人嘅通話、短訊都可以俾犯案嘅人 跟蹤者或者監視者 同埋外國情報機關監聽 
而我唔想活喺噉樣嘅世界裡面 
所以宜家你可能會有工具阻止政府 喺你電話、喺你手機裡面 一早進行嘅好多唔同形式嘅監聽 你只係可能唔清楚啲工具 有幾強大、幾安全 或者調返轉你一直通訊嘅方式有幾渣 
所以我想帶出嘅訊息係 我哋需要用呢啲工具 
去保障我哋通話同短訊嘅保安 
我希望你哋利用呢啲工具 
話俾你哋深愛嘅人、同事知 叫佢地用加密咗嘅通訊工具 
唔好因為平同易用就用佢哋 要因為有保安至好用佢哋 
多謝 
（掌聲） 

我細個喺美國山脈地區 由女同性戀者湊大 我最初嚟到紐約嗰陣 我就好似一個森林野人 
（笑聲） 嗰時頭腦超混亂 我一陣番轉頭再講 
我會由我八歲嗰時講起 
我喺科羅拉多嗰陣拎咗個木盒 放咗一蚊美金、一枝筆 同一隻叉喺個盒入面 
我諗 500 年後會有某種人猿類動物 或者外星人發現呢個盒 從中知道我哋呢個物種點樣交換諗法 或者知道我哋點樣食意粉 
其實我都唔係好清楚自己做乜 
總言之，呢個諗法都幾得意 因為三十年後嘅我仲整緊呢嗰盒 
我之前喺夏威夷嘅時候 鍾意行山、滑浪等等奇怪嘅活動 我嗰時仲砌緊一幅嘢俾我阿媽 
我撕爛咗本字典 將啲碎紙砌到好似 艾格尼絲 . 馬丁嘅網格噉 然後喺上面倒滿樹脂 點知有隻蜜蜂痴住咗喺上面 
因為我媽咪怕蜜蜂，而且會敏感 所以我唯有倒多啲樹脂落去 希望可以遮住隻蜜蜂 
點知，事與願違 啲樹脂就好似放大鏡噉 將上面嘅野，包括蜜蜂，都放大咗 
噉我點收科？ 於是就整多幾個盒 
今次，我將電子零件 青蛙、街上執番嚟嘅樽 任何我搵到嘅嘢擺入去 因為我嘅人生一直都喺度尋尋覓覓 嘗試令唔同嘅物件之間有一個關係 用呢啲物件去串連一個故仔 
於是我開始對住啲嘢畫呀畫 然後我發現 咦喂！原來我可以凌空畫！ 
我可以畫出浮喺空中嘅線條 就好似喺案發現場圍住個屍體畫線噉 
於是我拎件嘢出嚟 畫咗啲我想像出嚟嘅嘢 
首先係植物 你應該睇得出似啲乜 
然後又畫咗啲奇怪嘅昆蟲同生物 
喺一層層嘅樹脂上面畫畫真係好好玩 
而且仲好正添！ 因為我開始有表演接 我開始有收入 可以帶女朋友出街食晚飯 好似去 Sizzler 噉 
正到要嗌出嚟啦！ 
（笑聲） 畫畫下，我開始畫咗個人形 畫咗個真人咁高嘅樹脂雕塑 裏邊仲有仔細嘅紋路 
呢樣嘢係好玩，但係有一個問題 我會就快死 
我唔知點算好，因為樹脂會殺死我 
晚晚我瞓覺之前都喺度諗點樣先好 
於是我試下用玻璃 
喺每一層玻璃上面畫畫 就好似你喺一塊窗上面畫完 再放另一塊窗喺上面繼續畫 然後再放另一塊，層層疊咁 形成一個立體嘅作品 
於是今次真係得咗 因為我可以唔駛再用樹脂 
就係噉我畫窗玻璃畫咗幾年 加加埋埋成為咗一件大形作品 
我叫佢做「三聯畫」 三聯畫靈感主要嚟自 耶羅尼米斯 · 博斯嘅《人間樂園》 呢幅畫而家掛喺西班牙嘅 普拉多博物館入面 
你哋知唔知我講緊邊幅畫？ 
好畫。呢幅畫好嘢嚟！ 
啲人話嗰時嚟講好新潮架！ 
而家等我同你哋講解下 我呢個三聯畫作品 
佢有 24,000 磅重、18 呎長 
雙面嘅，所以其實係 36 呎長 
有啲騎呢嘅 呢個係血噴泉 
（笑聲） 左邊可以見到耶穌同蝗蟲 
呢度有個山窿 俾呢啲個頭係動物頭嘅生物 穿梭於兩個世界之間 
佢哋會由表象世界 走到一個儀錶式嘅網狀地下世界匿埋 
呢啲生物係喺燈塔隔離 準備大規模跳海自殺 
個海有過千種唔同嘅完素 
呢隻鳥神被綁喺戰船上面 
（笑聲） 葛培理喺個海度 地平線嗰度係一達油污 仲有威利、仲有拉登嘅棲身之所 你肯俾心機去睇個海嘅話 你可以搵到好多騎呢嘅嘢 
呢個係一隻雌性物物 
佢由個海度出嚟 佢吐出啲油落一隻手度 另一隻手就有啲雲走出嚟 
佢對手就好似天平噉 就好似神話描述噉平衡住地球同宇宙 
所以幅畫嘅呢一面 
係比較有故事性 
佢吐油落隻手度 
而當你去睇幅畫嘅另一面 佢有一個好似象鼻或者鳥咀噉嘅嘢 會吐出一舊舊雲 
佢仲有一條 18 尺長嘅蛇尾連住幅畫 
但佢條尾俾火山燒著咗 
（笑聲） 我都唔係好知點解會係噉 
（笑聲） 但你知啦，都發生咗 
佢條尾最後有一個旋風形嘅眼球 係由 1986 年恐怖分子遊戲卡所整成 
你哋有冇見過？ 
八十年代嘅嘢嚟 就好似恐怖份子嘅棒球明星卡噉 
佢哋嗰時係新潮 （笑聲） 
而家帶你哋睇下我最新嘅作品 
我而家其實做緊兩個計劃 一個叫做「心靈地圖」 
呢個計劃大約為期六年 我要整 100 個噉樣嘅人形 
每個人形都紀錄住我哋嘅文化 人形由唔同出版刊物嘅紙碎砌成 可以係百科全書、字典或者雜誌 
每一件作品都砌成人形 去紀錄我哋嘅世界 啲作品係一組組噉去郁 有啲 20 個一組，亦有 4 個 或者 12 個一組 
佢哋就好似細胞咁 會黐埋一齊，亦會分開 
當你就噉行過喺佢哋 其實我就花用咗好多年時間 
每一個基本上係 一個重 3,000 磅嘅顯微鏡片 裏面有一個人係度 
呢個人心口度有一個窿 
呢個係佢個頭，呢個係個胸 呢個就係開始時候你可以睇到嘅樣 
而家等我俾你哋睇下佢身體落啲嘅地方 呢度有一個瀑布由佢心口流出嚟 遮住佢下體 或者唔係下體，或者是旦一度 因為佢係雌雄同體 
等我好快噉介紹一下其他作品 因為我唔可以花太多時間解釋 
你可以睇得出佢哋都係一層層噉嘅 
呢個人形嘅身體斷開兩截 
呢個人有兩個頭 兩個頭喺度溝通緊 
你可以睇到有啲丸仔飛出嚟 飛到呢個奇怪人形嘅其中一個頭度 
佢心口嗰度有個樹林 
睇唔睇到呀？ 
呢個演講嘅主題就係呢啲盒 就好似我哋身處嘅盒一樣 
我哋身處喺太陽系其實都好似一個盒 
等我介紹我最後一個盒 
呢個盒用磚砌成 叫做「先鋒者，做緊嘢」 
（歡呼聲） 呢個盒入面有一名物理學家 一名神經學家、一名畫家、一名音樂家 一名作家、一間電台、一座博物館 一間學校，同埋一間出版社 將我哋喺度做嘅嘢話俾盒外面嘅世界知 裏面仲有個花園 
我哋搖下個盒 將入面嘅人好似粒子咁撞嚟撞去 
我諗呢個就係改變世界嘅方法 
重新定義自己同埋 我哋係裏面生活梗嘅呢個盒 
就會發現同明白到 我哋之間嘅差異只不過係錯誤嘅睇法 國家、國界、宗教都係冇意義嘅 
我哋其實都係喺同一個盒入面 由同一種物質所造成 
如果我哋唔肯好好聲氣噉 去互相交換我哋所擁有嘅嘢 我哋好快就會一齊死架嘞！ 
好多謝大家！ 
（全場鼓掌） 

喺1901年 有一個叫 Auguste 嘅女士 被送到法蘭克福嘅醫療精神病院 
Auguste 有幻覺 甚至記唔起最簡單嘅生活細節 
佢嘅醫生係 Alois 
Alois 唔知道點樣幫助佢 但佢仍然照顧佢 直至佢不幸喺 1906 年逝世 
病人死後，Alois 進行解剖 發現 Auguste 腦部 有唔尋常嘅班塊同物質纏結 佢從未見過呢種情況 
唔單止噉，更震撼嘅發現仲有 
如果 Auguste 今日仍然在世 我哋同 114 年前 Alois 可以幫佢做嘅嘢一樣不多 
Alois 就係 Alois Alzheimer醫生 
Alzheimer 中文譯做阿茲海默 而 Auguste Deter 就係第一位病人 被診斷我哋宜家叫嘅「阿茲海默症」 
自從 1901 年以黎 醫學發展迅速 
我哋發現咗抗生素同發明咗疫苗 去預防傳染病 仲有好多抗癌療法 令愛滋病病毒喺抗病毒藥物 醫治心臟病嘅降膽固醇藥等等 
但係對於治療阿茲海默症 總係停滯不前 
我係一班科學家裏面嘅其中一個 我過去十年一直搵一種 治療呢個病嘅方法 
所以我成日都諗住呢樣嘢 
阿茲海默症宜家影響全球四千萬人 
到咗 2050 年 呢個病會影響 1.5 億人 在座好多人都會係其中一個 
如果你諗著活到 85 歲或以上 你患阿茲海默症嘅機會幾乎係二分一 
換言之，你一係喺你嘅黃金歲月 患上阿茲海默症 一係就照顧患呢個病嘅朋友或至親 
單喺美國每年就已經 花費咗二千億美元去照顧呢類病人 
聯邦醫療保險裏面每五蚊嘅支出 就有一蚊用咗喺阿茲海默症度 
呢個病係當今最貴嘅病 隨著戰後嬰兒潮嘅人踏入老年 預計到 2050 年 成本會增加五倍 
你可能會覺得驚訝，簡單嚟講 呢個病係我哋呢一代 喺醫療同社會方面 遇到嘅其中一個最大挑戰 
但我哋做咗唔係好多去應付呢個問題 
今時今日全世界最多人死亡嘅十個原因 只有阿茲海默症係唔能夠預防 醫好或者推遲惡化 
我哋對呢個病嘅認識比其他病少 因為相對其他病嘅研究 我哋投資咗少啲嘅時間同埋金錢落去 
美國政府每一年花費喺癌症嘅研究 都比喺阿茲海默症高出十倍 即使阿茲海默症嘅醫療費用較高 而且毎年嘅死亡數字同癌症相若 
呢個病之所以冇資源去研究，主要原因係 啲人仲未去關注呢個病 
因為只係得少數人知道一樣嘢 但其實我哋每個人都需要知道呢樣嘢 就係阿茲海默症係一種病 而且係可以醫好嘅 
喺過去114 年嘅大部分時間 所有人，包括科學家 都誤以為阿茲海默症係同年紀有關 
我哋以前認為變得衰老 係老咗正常同無法避免嘅事 
但只要睇下呢一幅圖 一個健康人嘅腦部 同阿茲海默症病人嘅腦部 可以睇到呢個病所做成嘅身體傷害 
仲會引致記憶同埋心理嚴重喪失 阿茲海默症對病人腦部造成損害 大大縮短病人夀命 而且往往係致命嘅 
仲記得一個世紀前 Alois 喺 Auguste個 腦部 發現異常嘅斑塊同物質纏結 
過咗差唔多一個世紀 我哋仍然知道唔多 
今日我哋知道佢係用蛋白質分子構成 
你可以將蛋白質分子諗成係一張紙 用黎摺紙 
紙面佈滿黐粒粒嘅點 
如果摺得正確，啲點會喺紙嘅入邊 
但有時摺錯，啲點就會喺出面 
噉樣令到蛋白質分子 黐埋一齊，變成一舊 最後變咗斑塊同一團纒結嘅嘢 
阿茲海默病人嘅腦部就係咁樣 
我哋喺劍橋大學花咗十年 去了解呢種病變嘅原理 
但係裏邊有好多個步驟 要搵出邊一步去停止成個運作 係好複雜嘅嘢 好似喺拆彈一樣 
剪一條電線可能拆唔到彈 
但係剪多一條，又可能會爆炸 
我哋必須搵到啱嘅一步去停咗去 然後研發一種藥可以噉樣一步到位打擊 
直到最近，我哋將大部分時間 花喺阻止蛋白質演變嘅過程嗰度 希望得到好嘅結果 
但係宜家我哋聯合不同界別嘅人士 有醫生、生物學家丶遺傳學家 化學家、物理學家、工程師同數學家 
大家一齊搵出嗰個關鍵嘅步驟 宜家我哋試梗一種新藥 針對阻止關鍵嘅嗰一步 令到個病可以消失 
宜家就由我帶你哋睇下 一啲最新嘅研發結果 
實驗室出面嘅人都從來未睇過 
宜家俾大家睇嘅片段 係我哋用蟲去測試新藥嗰陣發生嘅嘢 
呢啲係健康嘅蟲 你可以睇到佢哋正常咁周圍行 
但呢批蟲 體內嘅蛋白質分子卻係黐埋一齊 就好似有阿茲海默症嘅人一樣 
好清楚睇到佢哋係病咗 
但如果我哋喺呢啲蟲病發初期， 俾啲新藥佢食，佢哋就會好返 可以健康生存到一般蟲嘅預期壽命 
呢啲支持嘅數據只係初步嘅結果 不過類似嘅研究證明咗 我哋係可以了解阿茲海默症 
個病仲可以醫得到 等咗 114 年 終於有望喺以後嘅十至廿年 人類戰勝阿茲海默症 
為咗繼續燃點呢個希望 為咗最終能夠擊敗呢個病 
我哋需要幫手 唔係需要好似我噉嘅科學家 而係需要你 
你需要知道阿茲海默症係一種疾病 如果我哋肯嘗試，我哋可以打敗佢 
至於其他病 病人同家人已經一早帶頭推動更多嘅研究 向政府丶藥劑業、科學家同監管機構 施加壓力 
呢樣對於八十年代後期 HIV 治療嘅進步係非常重要嘅 
今日見到同樣一股動力去對抗癌症 
但阿茲海默症病人就唔能夠 表達自己嘅意見 
當病人家屬，亦係隱形嘅受害人 日以繼夜照顧佢哋至親 到要出嚟推動改革嘅時候 佢哋通常都已經好疲倦 
所以宜家真係靠你哋 
阿茲海默症對大多數人嚟講 都唔係一個遺傳病 
每個人都有病發可能 
今時今日有將近四千萬嘅人 好似 Auguste 一樣 當佢哋唔能夠為自己帶嚟改變嘅時候 
噉就請你哋幫佢哋發聲 要求獲得治療 
多謝 
（掌聲) 